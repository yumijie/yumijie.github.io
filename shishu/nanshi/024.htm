<html>


<!-- Mirrored from www.my285.com/shishu/nanshi/024.htm by HTTrack Website Copier/3.x [XR&CO'2007], Thu, 21 Mar 2013 05:24:11 GMT -->
<head>
<meta http-equiv="Content-Type" content="text/html; charset=gb2312">
<title>梦远书城_南史</title>
<style><!--
a {text-decoration:none}
a:hover {color: blue;text-decoration:underline}
-->
</style>
</head>
<center><script src="http://www.my285.com/41tf/DH1.js"></script></center>
<table border="0" width="100%" cellspacing="0" cellpadding="0" background="../../41tf/bj1.gif">
<tr><td align="center">
<script src="../../41tf/DH0.js"></script></td></tr></table>
<center><script src="../../41tf/DH.js"></script></center>
<div align="center">
<script src="http://www.my285.com/41tf/dd.js"></script>
<script src="http://www.my285.com/41tf/gds.js"></script></div>
<body bgcolor="#C0C0C0" text="#000000" link="##008282" vlink="#008282" 
topmargin="2" leftmargin="0" rightmargin="0" bottommargin="0"><div align="center">
<table border="0" width="80%" style="line-height: 150%">

<td>
		<a href="http://www.my285.com/"><font color="#008080">梦远书城</font></a><font 
  color="#008080"> &gt; </font><a href="index.htm"><font color="#008080">南史</font></a><font 
  color="#008080"> &gt;</font></td>	<tr>
		<td><font color="#008080">
		</font>&nbsp;&nbsp;&nbsp;&nbsp; <font face="楷体_GB2312">&nbsp;&nbsp;&nbsp;&nbsp;
		<font color="#9F0000" style="font-size: 16.5pt">&nbsp;&nbsp;&nbsp;&nbsp;&nbsp;&nbsp;&nbsp; 
		卷二十四 列传第十四</font></font><hr>
<br>
<br>　　王裕之 王镇之 王韶之 王悦之 王准之<br>
		<br>
		　　敬弘少有清尚，起家本国左常侍、卫军参军。性恬静，乐山水，求为天门太守。及之郡，妻弟荆州刺史桓玄遣信要令过己，敬弘至巴陵，谓人曰：「灵宝正当欲见其姊，我不能为桓氏赘婿。」乃遣别船送妻往江陵，弥年不迎。山郡无事，恣其游适，意甚好之。后为南平太守，去官，居作唐县界。玄辅政及篡位，屡召不下。宋武帝以为车骑从事中郎、徐州中从事史、征西将军道规谘议参军。时府主簿宗协亦有高趣，道规并以事外相期。尝共酣饮，敬弘因醉失礼，为外司所白，道规即更引还，重申初燕。<br>
		<br>
		　　永初中，累迁吏部尚书，敬弘每被召，即便祗奉，既到宜退，旋复解官。武帝嘉其志，不苟违也。除庐陵王师，加散骑常侍。自陈无德，不可师范令王，固让不拜。<br>
		<br>
		　　元嘉三年，为尚书仆射，关署文案，初不省读。尝豫听讼，上问疑狱，敬弘不对。上变色问左右：「何故不以讯牒副仆射？」敬弘曰：「臣乃得讯牒读之，正自不解。」上甚不悦。虽加礼敬，亦不以时务及之。六年，迁尚书令，固让，表求还东。上不能夺。改授侍中、特进、左光禄大夫，给亲信三十人。及东归，车驾幸冶亭饯送。<br>
		<br>
		　　十二年，征为太子少傅，敬弘诣都上表固辞不拜，东归，上时不豫，自力见焉。十六年，以为左光禄大夫、开府仪同三司，侍中如故。又诣都表辞，竟不拜东归。二十三年，复申前命，复辞。明年，薨于余杭之舍亭山，年八十八。顺帝升明三年，追谥文贞公。<br>
		<br>
		　　敬弘形状短而起坐端方，桓玄谓之「弹棋发八势」。所居舍亭山，林涧环周，备登临之美，故时人谓之王东山。文帝尝问为政得失，对曰：「天下有道，庶人不议。」上高其言。左右尝使二老妇女，戴五条辫，着青纹绔袼，饰以朱粉。女适尚书仆射何尚之弟述之。敬弘尝往何氏看女，遇尚之不在，因寄斋中卧。俄顷尚之还，敬弘使二妇女守合，不听尚之入，云「正热不堪相见，君可且去」。尚之于是移于他室 
		。上将为庐陵王纳其女，辞曰：「臣女幼，既许孔淳之息。」子恢之被召为秘书郎，敬弘为求奉朝请，与恢之书曰：「彼秘书有限故有竞，朝请无限故无竞，吾欲使汝处不竞之地。」文帝嘉之，并见许。<br>
		<br>
		　　敬弘见儿孙，岁中不过一再相见，见辄克日。未尝教子孙学问，各随所欲。人或问之，答曰：「丹朱不应乏教，宁越不闻被捶。」恢之位新安太守，尝请假定省。敬弘克日见之，至日辄不果。假日将尽，恢之求辞，敬弘呼前至合，复不见。恢之于合外拜辞流涕而去。<br>
		<br>
		　　恢之弟瓒之，位吏部尚书、金紫光禄大夫，谥贞子。瓒之弟升之，位都官尚书。瓒之子秀之。<br>
		<br>
		　　秀之字伯奋，幼时，祖父敬弘爱其风采。仕宋为太子舍人。父卒，庐于墓侧，服阕，复职。吏部尚书褚彦回欲与结婚，秀之不肯，以此频为两府外兵参军。后为晋平太守，期年求还，或问其故，答曰：「此郡沃壤，珍阜日至，人所昧者财，财生则祸逐，智者不昧财，亦不逐祸。吾山资已足，岂可久留，以妨贤路。」乃上表请代。时人以为王晋平恐富求归。<br>
		<br>
		　　仕齐为豫章王嶷骠骑长史。嶷于荆州立学，以秀之领儒林祭酒。武帝即位，累迁侍中祭酒，转都官尚书。<br>
		<br>
		　　秀之祖父敬弘性贞正，徐羡之、傅亮当朝，不与来往。及致仕隐吴兴，与秀之父瓒之书，深勖以静退。瓒之为五兵尚书，未尝诣一朝贵。江湛谓何偃曰：「王瓒之今便是朝隐。」及柳元景、颜师伯贵要，瓒之竟不侯之。至秀之为尚书，又不与王俭款接。三世不事权贵，时人称之。转侍中，领射声校尉。<br>
		<br>
		　　出为随王镇西长史、南郡内史。后为辅国将军、吴兴太守。秀之先为诸王长史、行事，便叹曰：「仲祖之识，见于已多。」便无复仕进，止营理舍亭山宅，有终焉之志。及除吴兴郡，隐业所在，心愿为之 
		。到郡修旧山，移置辎重。隆昌元年卒，遗令「朱服不得入棺，祭则酒脯而已。世人以仆妾直灵助哭，当由丧主不能淳至，欲以多声相乱 
		。魂而有灵，吾当笑之」。谥曰简子。<br>
		<br>
		　　延之字希季，升之子也。少静默，不交人事。仕宋为司徒左长史。清贫，居宇穿漏，褚彦回以启宋明帝，即敕材官为起三间斋屋。历吏部尚书，尚书左仆射。<br>
		<br>
		　　宋德既衰，齐高帝辅政，朝野之情，人怀彼此。延之与尚书令王僧虔中立无所去就。时人语曰：「二王居平，不送不迎。」高帝以此善之。升明三年，出为江州刺史，加都督。齐建元元年，进号镇南将军。<br>
		<br>
		　　延之与金紫光禄大夫阮韬俱宋领军将军刘湛外甥，并有早誉，湛甚爱之，曰：「韬后当为第一，延之为次也。」延之甚不平。每致饷下都，韬与朝士同例，高帝闻之，与延之书曰：「韬云卿未尝有别意，当由刘家月旦故邪。」韬字长明，陈留人，晋金紫光禄大夫裕玄孙也。为南兖州别驾，刺史江夏王义恭逆求资费钱，韬曰：「此朝廷物。」执不与。宋孝武选侍中四人，并以风貌，王、谢庄为一双，韬与何偃为一双。常充兼假，至始兴王师，卒。<br>
		<br>
		　　延之居身简素，清静寡欲，凡所经历，务存不扰。在江州，禄俸外一无所纳。独处斋内，未尝出户，吏人罕得见焉，虽子弟亦不妄前。时时见亲旧，未尝及世事，从容谈咏而已。后为尚书左仆射，寻领竟陵王师，卒谥简子。<br>
		<br>
		　　子纶之，字符章。为安成王记室参军，偃仰召会，退居僚末。司徒袁粲闻而叹曰：「格外之官，便今日为重。」贵游居此位者，遂以不掌文记为高，自纶之始也。齐永明中，历位侍中，出为豫章太守。下车祭徐孺子、许子将墓，图画陈蕃、华歆、谢鲲像于郡朝堂。为政宽简，称良二千石。武帝幸琅邪城，纶之与光禄大夫全景文等二十一人坐不参承，为有司奏免官。后位侍中、都官尚书，卒。自敬弘至纶之，并方严，皆克日乃见子孙，盖家风也。<br>
		<br>
		　　纶之子昕，有业行，居父忧过礼。谢朴遣参之，孔曰：「何假参，此岂有全理。」以忧卒。<br>
		<br>
		　　峻字茂远，秀之子也。少美风姿，善容止。仕齐为桂阳内史。梁天监初，为中书侍郎。武帝甚悦其风采，与陈郡谢览同见赏擢。累迁侍中，吏部尚书。处选甚得名誉。<br>
		<br>
		　　峻性详雅，无趋竞心，尝与谢览约，官至侍中，不复谋进仕。览自吏部尚书出为吴兴郡，平心不畏强御，亦由处俗情薄故也。峻为侍中已后，虽不退身，亦淡然自守，无所营务。迁金紫光禄大夫，未拜，卒，谥惠子。<br>
		<br>
		　　子琮为国子生，尚始兴王女繁昌主。琮不慧，为学生所嗤，遂离婚。峻谢王，王曰：「此自上意，仆极不愿如此。」峻曰：「下官曾祖是谢仁祖外孙，亦不藉殿下姻媾为门户耳。」<br>
		<br>
		　　王镇之字伯重，晋司州刺史胡之之从孙、而裕之从祖弟也。祖耆之，位中书郎，父随之，上虞令。镇之为剡、上虞令，并有能名。桓玄辅晋，以为大将军录事参军。时三吴饥荒，遣镇之衔命赈恤，而会稽内史王愉不奉符旨，镇之依事纠奏。愉子绥，玄之外甥，当时贵盛，镇之为所排抑。以母老求补安成太守，以母忧去职。在官清洁，妻子无以自反，乃弃家致丧还上虞旧墓。葬毕，为子标之求安复令，随子之官。服阕，为征西道规司马、南平太守。后为御史中丞，执正不挠，百僚惮之。<br>
		<br>
		　　出为建威将军、平越中郎将、广州刺史，加都督。宋武帝谓人曰：「镇之少着清绩，必将继美吴隐，岭南弊俗，非此不康也。」在镇不受俸禄，萧然无营，去官之日，不异初至。武帝初建相国府，为谘议参军，领录事。善于吏职，严而不残。迁宋台祠部尚书。武帝践阼，卒于宣训卫尉。弟弘之。<br>
		<br>
		　　弘之字方平，少孤贫，为外祖征士何准所抚育，从叔献之及太原王恭并贵重之。仕晋为司徒主簿。家贫，性好山水，求为乌伤令。桓玄辅晋，桓谦以为卫军参军。时殷仲文还姑孰，祖送倾朝，谦要弘之同行，答曰：「凡祖离送别，必在有情，下官与殷风马不接，无缘扈从。」谦贵其言。母随兄镇之之安成郡，弘之解职同行。义熙中，何无忌及宋武帝辟召，一无所就。<br>
		<br>
		　　家在会稽上虞，从兄敬弘为吏部尚书，奏弘之为太子庶子，不就。文帝即位，敬弘为尚书左仆射，陈弘之高行，征为通直散骑常侍，又不就。敬弘尝解貂裘与之，即着以采药。性好钓，上虞江有一处名三石头，弘之常垂纶于此。经过者不识之，或问渔师得鱼卖不？弘之曰：「亦自不得，得亦不卖。」日夕，载鱼入上虞郭，经亲故门，各以一两头置门内而去。始宁沃川有佳山水，弘之又依岩筑室。谢灵运、颜延之并相钦重。灵运与庐陵王义真笺曰：「会境既丰山水，是以江左嘉遁，并多居之。至若王弘之拂衣归耕，u历三纪，孔淳之隐约穷岫，自始迄今。阮万龄辞事就闲，纂戎先业，既远同羲、唐，亦激贪厉竞。若遣一有以相存，真可谓千载盛美也。」<br>
		<br>
		　　弘之元嘉四年卒，颜延之欲为作诔，书与其子昙生曰 
		：「君家高世之善,有识归重，豫染豪翰,所应载述，况仆托慕末风，窃以叙德为事，但恨短笔不足书美。」诔竟不就。<br>
		<br>
		　　昙生好文义，以谦和见称，历吏部尚书，太常卿。孝武末，为吴兴太守。明帝初兴，与四方同逆，战败归降，被宥，终于中散大夫。<br>
		<br>
		　　阮万龄，陈留尉氏人。祖思旷，左光禄大夫。父宁，黄门侍郎。万龄少知名，为孟昶建威长史。时袁豹、江夷相系为昶司马，时人谓昶府有三素望。万龄家在会稽剡县，颇有素情，位左户尚书，太常。出为湘州刺史，无政绩。后为散骑常侍、金紫光禄大夫，卒。<br>
		<br>
		　　昙生弟普曜，位秘书监。普曜子晏。<br>
		<br>
		　　晏字休默，一字士彦。仕宋，初为建安国左常侍，稍至车骑，晋熙王燮安西板晏主簿，时齐武帝为长史，与晏相遇。府转镇西，板晏为记室。沉攸之事难，随武帝镇盆城。齐高帝时威权虽重，而众情犹有疑惑，晏便专心奉事，军旅书翰皆见委。性甚便僻，渐见亲待，常参议机密。<br>
		<br>
		　　建元初，为太子中庶子。武帝在东宫，专断朝事，多不闻启，晏虑及罪，称疾自疏。武帝即位，为长兼侍中，意任如旧。迁侍中祭酒。遭母丧，起为司徒左长史。晏父普曜藉晏势，多历通官。普曜卒，晏居丧有礼。<br>
		<br>
		　　永明六年，为丹阳尹。晏位任亲重，自豫章王嶷、尚书令王俭皆降意接之，而晏每以疏漏被责，连称疾。久之，转为江州刺史，泣不愿出，留为吏部尚书、太子右率，终以旧恩见宠。<br>
		<br>
		　　时尚书令王俭虽贵而疏，晏既领选，权行台阁，与俭颇不平。俭卒，礼官欲依王导谥为「文献」，晏启上曰：「导乃得此谥，但宋来不加素族。」谓亲人曰：「平头宪事已行矣。」十一年，为右仆射，领太孙右卫率。<br>
		<br>
		　　武帝崩，遗旨以尚书事付晏及徐孝嗣。郁林即位，转左仆射。及明帝谋废立，晏便响应推奉，转尚书令，封曲江县侯，给鼓吹一部，甲仗五十人入殿。时明帝形势已布，而莫敢先言，萧谌兄弟握兵权，迟疑未决，晏频三夜微步诣谌议，时人以此窥之。明帝与晏东府语及时事，晏抵掌曰：「公常言晏怯，今定如何？」建武元年，进号骠骑大将军，给班剑二十人，又加兵百人，领太子少傅，进爵为公。以魏军动，给兵千人。<br>
		<br>
		　　晏笃于亲旧，为时所称，至是自谓佐命惟新，言论常非武帝故事，众始怪之。明帝虽以事际须晏，而心相疑斥，料简武帝中诏，得与晏手诏三百余纸，皆是论国家事。永明中，武帝欲以明帝代晏领选，晏启曰：「鸾清干有余，然不谙百氏，恐不可居此职。」乃止。及见此诏，愈猜薄之。帝初即位，始安王遥光便劝诛晏，帝曰：「晏于我有勋，且未有罪。」遥光曰：「晏尚不能为武帝，安能为陛下 
		？」帝默然变色 
		。时帝常遣心腹左右陈世范等出涂巷采听异言，由是以晏为事。晏性浮动，志欲无厌，自谓旦夕开府。又望录尚书，每谓人曰：「徐公应为令。」又和徐诗云：「槐序候方调。」其名位在徐前，徐若三槐，则晏不言自显，人或讥之。<br>
		<br>
		　　晏人望未重，又与上素疏，中兴初，虽以事计委任，而内相疑阻，晏无防意。既居朝端，事多专决，内外要职，并用周旋门义，每与上争用人。数呼相工自视，云当大贵。与客语，好屏人。上闻，疑晏欲反，遂有诛晏意。有鲜于文粲与晏子德元往来，密探朝旨，告晏有异志。又左右单景隽、陈世范等采巫觋言启上，云晏怀异图。是时南郊应亲奉，景隽等言晏因此与武帝故主帅于道中窃发。会兽犯郊坛，帝愈惧，未郊前一日，上乃停行，先报晏及徐孝嗣，孝嗣奉旨，而晏陈郊祀事大，必宜自力。景隽言益见信，元会毕，乃召晏于华林省诛之。下诏显其罪，称以河东王铉识用微弱，欲令守以虚器，并令收付廷尉。<br>
		<br>
		　　晏之为员外郎也，父普曜斋前柏树忽变成梧桐，论者以为梧桐虽有栖凤之美，而失后凋之节。及晏败，果如之。又未败前，见屋桷子悉是大蛇，就视之犹木也。晏恶之，乃以纸裹桷子，犹纸内摇动，蔌蔌有声。又于北山庙答赛夜还，晏醉，部伍人亦饮酒，羽仪错乱，前后十余里中，不复禁制。识者云此不复久也。未几而败。<br>
		<br>
		　　晏子德元，有意尚，位车骑长史。德元初名湛，武帝曰：「刘湛、江湛，并不善终，此非佳名也。」晏乃改之，至是及诛。<br>
		<br>
		　　晏弟诩，位少府卿。敕未登黄门郎，不得畜女伎，诩与射声校尉阴玄智坐畜伎免官，禁锢十年。敕特原诩。诩亦笃旧。后拜广州刺史。晏诛，上遣杀之。<br>
		<br>
		　　思远、晏从父弟也。父罗云，平西长史。思远八岁父卒，祖弘之及外祖新安太守羊敬元并栖退高尚，故思远少无仕心。宋建平王景素辟南徐州主簿，深见礼遇。景素被诛，左右离散，思远亲视殡葬，手种松柏，与庐江何昌宇、沛郡刘Q上表理之，事感朝廷。景素女废为庶人，思远分衣食以相资赡。年长，为备笄总，访求素对，倾家送遣。<br>
		<br>
		　　齐建元初，历竟陵王司徒录事参军、太子中舍人。文惠太子与竟陵王子良素好士，并蒙赏接。思远求出为远郡，除建安内史。长兄思玄卒，思远友于甚至，表乞自解，不许。及祥日又固陈，武帝乃许之。仍除中书郎、大司马谘议。诏举士，竟陵王子良荐思远及吴郡顾敝、陈郡殷薄Ｊ鄙哿晖踝诱晡吴郡，除思远为吴郡丞，以本官行郡事，论者以为得人。后拜御史中丞。临海太守沈昭略赃私，思远依事劾奏，明帝及思远从兄晏、昭略叔父文季并请止之，思远不从，案事如故。<br>
		<br>
		　　建武中，迁吏部郎。思远以晏为尚书令，不欲并居内台权要之职，上表固让，乃改授司徒左长史。初明帝废立之际，思远谓晏曰：「兄荷武帝厚恩，今一旦赞人如此事，彼或可以权计相须，未知兄将何以自立。及此引决，犹可保全门户，不失后名。」晏曰：「方n粥，未暇此事。」及拜骠骑，会子弟，谓思远兄思征曰：「隆昌之末，阿戎劝吾自裁，若用其语，岂有今日。」思远遽应曰：「如阿戎所见，犹未晚也。」晏既不能谦退，位处朝端，事多专断，内外要职，并用门生，帝外迹甚美，内相疑异。思远谓曰：「时事稍异，兄觉不？凡人多拙于自谋，而巧于谋人。」晏默然不答。思远退后，晏方叹曰：「天下人遂劝人自杀。」旬日，晏及祸。明帝后知思远有此言，谓江u曰：「王晏早用思远语，当不至此。」<br>
		<br>
		　　思远立身简洁，诸客有诣己者，觇知衣服垢秽，方便不前，形仪新楚，乃与促膝。虽然，及去之后，犹令二人交帚拂其坐处。明帝从祖弟季敞性甚豪纵，使诣思远，令见礼度。都水使者李之常曰：「见王思远终日匡坐，不妄言笑，簪帽衣领，无不整洁，便忆丘明士。见明士蓬头散带，终日酣醉，吐论从横，唐突卿宰，便复忆见思远。」言其两反也。<br>
		<br>
		　　上既诛晏，思远迁为侍中，掌优策及起居注。卒，年四十九，赠太常，谥曰贞子。<br>
		<br>
		　　思远与顾敝善，敝卒后，家贫，思远迎其妻子，经恤甚至。敝字士明，少孤好学，有义信，位太子中舍人，兼尚书左丞。<br>
		<br>
		　　王韶之字休泰，胡之从孙而敬弘从祖弟也。祖羡之，镇军掾。父伟之，少有志尚，当世诏命表奏，辄手自书写。太元、隆安时事，大小悉撰录。位本国郎中令。<br>
		<br>
		　　韶之家贫好学，尝三日绝粮而执卷不辍，家人诮之曰 
		：「困穷如此，何不耕？」答曰：「我常自耕耳。」父伟之为乌程令，韶之因居县境。好史籍，博涉多闻。初为卫将军谢琰行参军，得父旧书，因私撰晋安帝阳秋。及成，时人谓宜居史职，即除著作佐郎，使续后事，讫义熙九年。善叙事，辞论可观。迁尚书祠部郎。<br>
		<br>
		　　晋帝自孝武以来常居内殿，武官主书于中通呈，以省官一人管诏诰，住西省，因谓之西省郎。傅亮、羊徽相代在职。义熙十一年，宋武帝以韶之博学有文辞，补通直郎，领西省事，转中书侍郎。晋安帝之崩，武帝使韶之与帝左右密加G毒。恭帝即位，迁黄门侍郎，领著作，西省如故。凡诸诏黄皆其辞也。武帝受命，加骁骑将军，黄门如故。西省职解，复掌宋书。坐玺封谬误，免黄门，事在谢晦传。<br>
		<br>
		　　韶之为晋史，序王货殖，王Q作乱。子弘、Q子华并贵显，韶之惧为所陷，深附结徐羡之、傅亮等。少帝即位，迁侍中。出为吴郡太守。羡之被诛，王弘入相，领扬州刺史。弘虽与韶之不绝，诸弟未相识者皆不复往来。韶之在郡，常虑为弘所绳，夙夜勤励，政绩甚美，弘亦抑其私憾，文帝两嘉之。韶之称为良守。征为祠部尚书，加给事中。坐去郡长取送故，免官。后为吴兴太守，卒。撰孝传三卷，文集行于世。宋庙歌辞，韶之所制也。<br>
		<br>
		　　子晔，位临贺太守。<br>
		<br>
		　　王悦之字少明，晋右军将军羲之曾孙也。祖献之，中书令。父靖之，司徒左长史，为刘穆之所厚，就穆之求侍中，如此非一。穆之曰：「卿若不求，久自得之。」遂不果。<br>
		<br>
		　　悦之少厉清操，亮直有风检。为吏部郎，邻省有会同者，遗悦之饼一瓯。辞不受，曰：「此费诚小，然少来不愿当之。」宋明帝泰始中为黄门郎、御史中丞 
		。上以其廉介，赐良田五顷，以为侍中，在门下尽其心力。掌检校御府太官太医诸署。时承奢鲋后，奸窃者众，悦之按覆无所避，得奸巧甚多，于是众署共咒诅。悦之病甚，恒见两乌衣人捶之。及卒，上乃收典掌者十许人，桎梏之送淮阴，密令度瓜步江，投之中流。<br>
		<br>
		　　王准之字符鲁，晋尚书仆射彬玄孙也。曾祖彪之，位尚书令，祖临之、父讷之并御史中丞。彪之博闻多识，练悉朝仪，自是家世相传，并谙江左旧事，缄之青箱，世谓之王氏青箱学。<br>
		<br>
		　　准之兼明礼传，赡于文辞。桓玄篡位，以为尚书祠部郎。宋武帝起兵，为太尉主簿。出为山阴令，有能名，预讨卢循功，封都亭侯。宋台建，除御史中丞，为百僚所惮。自彪之至准之四世居此职。准之尝作五言诗，范泰嘲之：「卿唯解弹事耳。」准之正色答：「犹差卿世载雄狐。」坐世子左卫率谢灵运杀人不举，免官。<br>
		<br>
		　　武帝受命，拜黄门侍郎。永初中奏曰：「郑玄注礼：三年之丧，二十七月而吉。古今学者多谓得礼之宜。晋初用王肃议，祥V共月，故二十五月而除。遂以为制。江左以来，唯晋朝施用，|绅之士多遵玄义。夫先王制礼，以大顺群心，『丧也宁戚』，着自前经。今大宋开泰，品物遂理，愚谓宜同即物情，以玄义为制。朝野一礼，则家无殊俗。」从之。元嘉中，历位侍中，都官尚书，改领吏部，出为丹阳尹。<br>
		<br>
		　　准之究识旧仪，问无不对。时大将军彭城王义康录尚书事，每叹曰：「何须高论玄虚，正得如王准之两三人，天下便足。」然寡风素，情急，不为时流所重。撰仪注，咸见遵用。卒，赠太常。<br>
		<br>
		　　子舆之，征虏主簿。舆之子进之，仕齐位给事黄门侍郎，扶风太守。梁武帝之举兵也，所在响应，邻郡多请进之同遣修谒。进之曰：「非吾志也。」竟不行。武帝嘉之。梁台建，历尚书左丞，广平、天门二郡太守，左卫将军，封建宁公。<br>
		<br>
		　　进之子清，位散骑常侍，金紫光禄大夫，镇东府长史，新野、东阳二郡太守，安南将军，封中庐公。承圣末，陈武帝杀太尉王僧辩，遣文帝攻僧辩婿杜龛，龛告难于清，引兵援龛，大败陈文帝于吴兴，追奔至晋陵。时广州刺史欧阳Q亦同清援龛，中更改异，杀清而归陈武帝。子猛。<br>
		<br>
		　　猛字世雄，本名勇。五岁而父清遇害，陈文帝军度浙江，访之，将加夷灭。母韦氏携之遁于会稽，遂免。及长勤学不倦，博涉经史，兼习孙、吴兵法。以父遇酷，终文帝之世不听音乐，蔬食布衣，以丧礼自处。宣帝立，乃始求位。太建初，释褐鄱阳王府中兵参军，再迁永阳王府录事参军。<br>
		<br>
		　　猛慷慨常慕功名，先是上疏陈安边拓境之策，甚见嘉纳，至是诏随大都督吴明彻略地，以军功封应阳县子。累迁太子右卫率，徙晋陵太守。威惠兼举，奸盗屏迹，富商野次，云「以付王府君」。郡人歌之，以比汉之赵广汉。至德初，征为左骁骑将军，加散骑常侍，深见信重。<br>
		<br>
		　　时孔范、施文庆等并相与比周，害其鲠直，议将出之而未有便。会广州刺史马靖不受征，乃除猛都督东衡州刺史，领始兴内史，与广州刺史陈方庆共取靖。猛至，即禽靖送建邺，进爵为公，加光胜将军、平越中郎将、大都督，发广、桂等二十州兵讨岭外荒梗，所至皆平。<br>
		<br>
		　　祯明二年，诏授镇南大将军、都督二十四州诸军事，寻命徙镇广州。未之镇，而隋师济江，猛总督所部赴援。时广州刺史临汝侯方庆、西衡州刺史衡阳王伯信并隶猛督府，各观望不至。猛使高州刺史戴智烈、清远太守曾孝远各以轻兵就斩之而发其兵。及闻台城不守，乃举哀素服，藉稿不食，叹曰：「申包胥独何人哉。」因勒兵缘江拒守，以固诚节。及审后主不死，乃遣其部将辛P驰驿赴京师归款。隋文帝大悦，谓P曰：「猛怀其旧主，送故情深，即是我之诚臣。保守一方，不劳兵甲，又是我之功臣。」即日拜P开府仪同三司，仍诏猛与行军总管韦脖懔袅氡砭略。<br>
		<br>
		　　猛母妻子先留建邺，因随后主入京，诏赐宅及什物甚厚，别赉物一千段，及遣玺书劳猛。仍讨平山越，驰驿奏闻。时文帝幸河东，会猛使至，大悦。杨素贺，因曰：「昔汉武此地闻喜，用改县名，王猛今者告捷，远符前事。」于是又降玺书褒赏，以其长子缮为开府仪同三司。猛寻卒于广州，文帝闻而痛之，遣使吊祭，赠上开府仪同三司，封归仁县公。命其子缮袭，仍授普州刺史。仁寿元年，缮弟续表陈猛志，求葬关中，诏许之。仍赠使持节、大将军、宋州刺史、三州诸军事，谥曰成。讷之弟瑰之字道茂，位司空谘议参军。瑰之子逡之。<br>
		<br>
		　　逡之字宣约，少礼学博闻。仕宋位吴令。升明末，尚书右仆射王俭重儒术，逡之以著作郎兼尚书左丞，参定齐国仪礼。初，俭撰古今丧服集记，逡之难俭十一条，更撰世行五卷。<br>
		<br>
		　　国学久废，齐建元二年，逡之先上表立学。转国子博士，又兼著作。撰永明起居注。后位南康相，光禄大夫，加给事中。逡之率素，衣裳不龋几案尘黑，年老手不释卷。建武二年卒。<br>
		<br>
		　　从弟之，位长水校尉，撰齐职仪。永明九年，其子中军参军颢启上其书，凡五十卷，诏付秘阁。<br>
		<br>
		　　素字休业，彬五世孙而逡之族子也。高祖翘之，晋光禄大夫。曾祖望之、祖泰之，并不仕。父元弘，位平固令。素少有志行，家贫母老，隐居不仕。宋孝建、大明、泰始中，屡征不就，声誉甚高。山中有p声清长，听之使人不厌，而其形甚丑，素乃为p赋以自况。卒年五十四。<br>
		<br>
		　　论曰：昔晋初度江，王导卜其家世，郭璞云：「淮流竭，王氏灭。」观夫晋氏以来，诸王冠冕不替，盖亦人伦所得，岂唯世禄之所专乎。及于陈亡之年，淮流实竭，曩时人物扫地尽矣。斯乃兴亡之兆已有前定。天之所废，岂智识之所谋乎。
		<br>
		<hr>
<a href="http://www.my285.com/"><span style="font-size: 11.5pt">梦远书城(<font face="华文新魏">my285.com</font>)</span></a>

<center><a href="025.htm">下一页</a>&nbsp;
<a href="index.htm">回目录</a>&nbsp; <a href="http://www.my285.com/">回首页</a></center></td>
</tr>
</table></div>


<div align="center">
<script src="http://www.my285.com/41tf/gdx.js"></script>
<script src="http://www.my285.com/41tf/wd.js"></script></div>


<center><script src="../../41tf/WB.js"></script></center>
<script src="../../41tf/wdp.js"></script>
<script src="../../41tf/wdt.js"></script>
<div style='display:"none"'><script src="../../41tf/tj.js"></script></div>

</body>


<!-- Mirrored from www.my285.com/shishu/nanshi/024.htm by HTTrack Website Copier/3.x [XR&CO'2007], Thu, 21 Mar 2013 05:24:11 GMT -->
</html>
