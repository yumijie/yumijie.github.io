<html>


<!-- Mirrored from www.my285.com/shishu/liaoshi/073.htm by HTTrack Website Copier/3.x [XR&CO'2007], Thu, 21 Mar 2013 05:43:21 GMT -->
<head>
<meta http-equiv="Content-Type" content="text/html; charset=gb2312">
<title>梦远书城_辽史</title><style><!--
a {text-decoration:none}
a:hover {color: blue;text-decoration:underline}
-->
</style>
</head>
<center><script src="http://www.my285.com/41tf/DH1.js"></script></center>
<table border="0" width="100%" cellspacing="0" cellpadding="0" background="../../41tf/bj1.gif">
<tr><td align="center">
<script src="../../41tf/DH0.js"></script></td></tr></table>
<center><script src="../../41tf/DH.js"></script></center>
<div align="center">
<script src="http://www.my285.com/41tf/dd.js"></script>
<script src="http://www.my285.com/41tf/gds.js"></script></div>
<body bgcolor="#C0C0C0" text="#000000" link="##008282" vlink="#008282" 
topmargin="2" leftmargin="0" rightmargin="0" bottommargin="0"><div align="center">
<table border="0" width="80%" style="line-height: 150%">

<td>
		<a href="http://www.my285.com/"><font color="#008080">梦远书城</font></a><font 
  color="#008080"> &gt; </font><a href="index.htm"><font color="#008080">辽史</font></a><font 
  color="#008080"> &gt;</font></td>	<tr>
		<td>
		<hr><font color="#008080">
		</font>&nbsp;&nbsp;&nbsp;&nbsp; <font face="楷体_GB2312">&nbsp;&nbsp;&nbsp;&nbsp;
		<font size="5" color="#9F0000">卷七十三　列传第十一</font></font><hr><BR>		　　耶律室鲁欧里思王继忠萧孝忠陈昭衮萧合卓耶律室备，字乙辛隐，六院部人。魁岸，美容仪。圣宗同年生，帝爱之。甫冠，补祗候郎君。未几，为宿直官。<BR>
<BR>		　　及出师伐宋，为队帅，从南府宰相耶律奴瓜、统军使萧挞览略地赵、魏，有功，加检校太师，为北院大王。攻拔通利军。<BR>
<BR>		　　宋和议成，特进门下平章事，赐推诚竭节保义功臣。<BR>
<BR>		　　以本部俸羊多阙，部人空乏，请和赢老之羊及皮毛，岁易南中绢，彼此利之。拜北院枢密使，封翰王。自韩德让知北院，职多废旷，室鲁拜命之日，朝野相庆。<BR>
<BR>		　　从上猎松林，至沙岭卒，年四十四，赠守司徒、政事令。<BR>
<BR>		　　二子：十神奴、欧里斯。十神奴，南院大王。<BR>
<BR>		　　欧里思，字留隐，少有大志。未冠，补只候郎君。<BR>
<BR>		　　开泰初，为本部司徒。秩满闲居，徵为郎君班详稳。迁右皮室详稳，将本部兵，从东平王萧排押伐高丽，至茶、陀二河，战不利。欧里思独全军还，帝嘉赏。终西南面招讨使。<BR>
<BR>		　　王继忠，不知何郡人。仕宋为郓州刺史、殿前都虞候。<BR>
<BR>		　　统和二十一年，宋遣继忠屯定之望都以轻骑觇我军，遇南府宰相耶律奴瓜等，获之。太后知其贤，授户部使，以康默记族女女之。继忠亦自激昂，事必尽力。宋以继忠先朝旧臣，每遣使，必有附赐，圣宗许受之。<BR>
<BR>		　　二十二年，宋使来聘，遣继忠弧矢、鞭策及求和札子，有曰：“自临大位，爱养黎元。岂欲穷兵，惟思息战。每敕边事，严谕守臣。至于北界人民，不令小有侵扰，众所具悉，尔亦备知。向以知雄州何承矩已布此恳，自后杳无所闻。汝可密言，如许通和，即当别使往请。”诏继忠与宋使相见，仍许讲和。<BR>
<BR>		　　以继忠家无奴隶，赐宫户三十，加左武卫上将军，摄中京留守。<BR>
<BR>		　　开泰五年，为汉人行宫都部署，封琅邪郡王。六年，进楚王，赐国姓。上尝燕饮，议以萧合卓为北院枢密使，继忠曰：“合卓虽有刀笔才，暗于大体。萧敌烈才行兼备，可任。”上不纳，竟用合卓。及遣合卓伐高丽，继忠为行军副部署，攻兴化镇，月余不下。师还，上谓明于知人，拜枢密使。<BR>
<BR>		　　太平三年致仕，卒。子怀玉，仕至防御使。<BR>
<BR>		　　萧孝忠，字撒板，小字图古斯，志糠慨。开泰中，补祗候郎君，尚越国公主，拜驸马都尉，累迁殿前都点检。太平中，擢北府宰相。<BR>
<BR>		　　重熙七年，为东京留守。时禁渤海人击球，孝忠言：“东京最为重镇，无从禽之地，若非球马，何以习武？且天子以四海为家，何分彼此？宜弛其禁。”从之。<BR>
<BR>		　　十二年，入朝，封楚王，拜北院枢密使。国制，以契丹、汉人分北、南院枢密治之，孝忠奏曰：“一国二枢密，风俗所以不同。若并为一，天下幸甚。”事未及行，薨。追封楚国王。<BR>
<BR>		　　帝素服哭临，赦死囚数人，为孝忠荐福。葬日，亲临，赐官户守家。子阿速，终南院枢密使。<BR>
<BR>		　　陈昭衮，小字王九，云州人。工译L，勇而善射。统和中，补祗候郎君，为奚拽刺详稳，累迁敦睦宫保，兼掌围场事。<BR>
<BR>		　　开泰五年秋，大猎，帝射虎，以马驰太速，矢不及发。虎怒，奋势将犯跸。左右辟易，昭衮舍马，捉虎两耳骑之。虎骇，且逸。上命卫士追射，昭衮大呼止之。虎虽铁山，昭衮终不堕地。伺便，拔佩刀弑之。辇至上前，慰劳良久。即日设燕，悉以席上金银器赐之，特加节钺，迁围场都太师，赐国姓，命张俭、吕德懋赋以美之。<BR>
<BR>		　　迁归义军节度使，同知上京留守，历西甫面招讨都监，卒。<BR>
<BR>		　　萧合卓，字合鲁隐，突吕不部人。始为本部吏。统和初，以谨恪，补南院侍郎。十八年，北院枢密使韩德让举合卓为中丞，以太后遗物使宋。还，迁北院枢密副使。开泰三年，为左夷离毕。<BR>
<BR>		　　合卓久居近职，明习典故，善占对。以是尤被宠渥，升北院枢密使。时议以为无完行，不可大用；南院枢密使王继忠侍宴，又讽其短。帝颇不悦。六年，遣合卓伐高丽，还，时求进者多附之；然其服食、仆马不加于旧。帝知其廉，以族属女妻其子，诏许亲友馈献，豪贵奔趋于门。<BR>
<BR>		　　太平五年，有疾，帝欲临视，合卓辞曰：“臣无状，猥蒙重任。今形容毁瘁，恐陛下见而动心。”帝从之。会北府宰相萧朴问疾，合卓执其手曰：“吾死，君必为枢密使，慎勿举胜己者。”朴出而鄙之。是日卒。子乌古，终本部节度使。<BR>
<BR>		　　论曰：“统和诸臣，名昭王室者多矣。室鲁拜枢密使，朝野相庆，必有得民心者。继忠既不能死国，虽通南北之和，有知人之鉴，奚足尚哉！孝忠、昭衮，皆有可称者。合卓临终，教萧朴毋举胜己者任枢密，其误国之罪大矣！”<hr><a href="http://www.my285.com/"><span style="font-size: 11.5pt">梦远书城(<font face="华文新魏">my285.com</font>)</span></a>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
<center><a href="074.htm">下一页</a>&nbsp;
<a href="index.htm">回目录</a>&nbsp; <a href="http://www.my285.com/">回首页</a></center></td>
</tr>
</table></div>

<div align="center">
<script src="http://www.my285.com/41tf/gdx.js"></script>
<script src="http://www.my285.com/41tf/wd.js"></script></div>


<center><script src="../../41tf/WB.js"></script></center>
<script src="../../41tf/wdp.js"></script>
<script src="../../41tf/wdt.js"></script>
<div style='display:"none"'><script src="../../41tf/tj.js"></script></div>

</body>


<!-- Mirrored from www.my285.com/shishu/liaoshi/073.htm by HTTrack Website Copier/3.x [XR&CO'2007], Thu, 21 Mar 2013 05:43:22 GMT -->
</html>
