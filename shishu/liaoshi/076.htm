<html>


<!-- Mirrored from www.my285.com/shishu/liaoshi/076.htm by HTTrack Website Copier/3.x [XR&CO'2007], Thu, 21 Mar 2013 05:43:24 GMT -->
<head>
<meta http-equiv="Content-Type" content="text/html; charset=gb2312">
<title>梦远书城_辽史</title><style><!--
a {text-decoration:none}
a:hover {color: blue;text-decoration:underline}
-->
</style>
</head>
<center><script src="http://www.my285.com/41tf/DH1.js"></script></center>
<table border="0" width="100%" cellspacing="0" cellpadding="0" background="../../41tf/bj1.gif">
<tr><td align="center">
<script src="../../41tf/DH0.js"></script></td></tr></table>
<center><script src="../../41tf/DH.js"></script></center>
<div align="center">
<script src="http://www.my285.com/41tf/dd.js"></script>
<script src="http://www.my285.com/41tf/gds.js"></script></div>
<body bgcolor="#C0C0C0" text="#000000" link="##008282" vlink="#008282" 
topmargin="2" leftmargin="0" rightmargin="0" bottommargin="0"><div align="center">
<table border="0" width="80%" style="line-height: 150%">

<td>
		<a href="http://www.my285.com/"><font color="#008080">梦远书城</font></a><font 
  color="#008080"> &gt; </font><a href="index.htm"><font color="#008080">辽史</font></a><font 
  color="#008080"> &gt;</font></td>	<tr>
		<td>
		<hr><font color="#008080">
		</font>&nbsp;&nbsp;&nbsp;&nbsp; <font face="楷体_GB2312">&nbsp;
<font size="5" color="#9F0000">卷七十六　列传第十四</font></font><hr><BR>		　　耶律沙耶律抹只萧干侄讨古耶律善补耶律海里耶律沙，字安隐。其先尝相遥辇氏。应历间，累官南府宰相。景宗即位，总领南面边事。保宁间，宋攻河东，沙将兵救之，有功，加守太保。<BR>
<BR>		　　乾亨初，宋复北侵，沙将兵由间道至白马岭，阻大涧遇敌。<BR>
<BR>		　　沙与诸将欲待后军至而战，冀王敌烈、监军耶律抹只等以为急击之便，沙不能夺。敌烈等以先锋渡涧，未半，为宋人所击，兵溃。敌烈及其子蛙哥、沙之子德里、令稳都敏、详稳唐Q等五将俱没。会北院大王耶律斜轸兵至，万矢俱发，敌军始退。<BR>
<BR>		　　沙将趋太原，会汉驸马都尉卢俊来奔，言太原已陷，遂勒兵还。宋乘锐侵燕，沙与战于高梁河，稍却；遇耶律休哥及斜轸等邀击，败宋军。宋主宵遁，至涿州，徽服乘驴车，间道而走。上以功释前过。<BR>
<BR>		　　是年，复从韩匡嗣伐宋，败绩，帝欲诛之，以皇后营救得免。睿智皇后称制，召赐几杖，以优其老。复从伐宋，败刘廷让、李敬源之军，赐赍优渥。统和六年卒。<BR>
<BR>		　　耶律抹只，字留隐，仲父隋国王之后。初以皇族入侍。景宗即位，为林牙，以干给称。保宁间，迁枢密副使。<BR>
<BR>		　　乾亨元年春，宋攻河东，商府宰相耶律沙为都统，将兵往援，抹只监其军。及白马岭败，仅以身免。宋乘锐攻燕，将奚兵翊休哥击败之。上以功释前过。是年冬，从都统韩匡嗣伐宋，战于满城，为宋将所给，诸军奔溃；独抹只部伍不乱，徐整破鼓而归。玺书褒谕，改南海军节度使。乾亨二年，拜枢密副使。<BR>
<BR>		　　统和初，为东京留守。宋将曹彬、米信等侵边，抹只引兵至南京，先缮守御备。及车驾临幸，抹只与耶律休哥逆战于涿之东，克之，迁开远军节度使。<BR>
<BR>		　　故事，州民岁输税，斗粟折钱五，抹只表请折钱六，部民便之。统和末卒。<BR>
<BR>		　　萧干，小字项烈，字婆典，北府宰相敌鲁之子。性质直。<BR>
<BR>		　　初，察割之乱，其党胡古只与干善，使人召之。干曰：“吾岂能从逆臣！”缚其人送寿安王。贼平，上嘉其忠，拜群牧都林牙。复以伐乌古功，迁北府宰相，改突吕不部节度使。<BR>
<BR>		　　乾亨初，宋伐河东，乘胜侵燕，诏干拒之，战于高梁河。<BR>
<BR>		　　耶律沙退走，干与耶律休哥等并力战败之，上手敕慰劳。自是每征伐必参决军事。加政事令。二年，宋兵围瓦桥，夜袭我营，干及耶律匀骨战却之。<BR>
<BR>		　　时皇后以父呼干。及后为皇太后称制，干数条奏便宜，多见听用。统和四年卒。侄讨古。<BR>
<BR>		　　讨古，字括宁，性忠简。<BR>
<BR>		　　应历初，始入侍。会冀王敌烈、宣徽使海思谋反，讨古与耶律阿列密告于上，上嘉其忠，诏尚朴谨公主。保宁末，为南京统军使。<BR>
<BR>		　　乾亨初，宋侵燕，讨古与北院大王奚底拒之，不克，军溃。<BR>
<BR>		　　讨古等不敢复战，退屯清河。帝闻其败，遣使责之曰：“卿等不严侦候，用兵无法，遇敌即败，奚以将为！”讨古惧。顷之，援兵至，讨古奋力以败宋军。上释其罪，降为而京侍卫亲军都指挥使。四年卒。<BR>
<BR>		　　耶律善补，字瑶升，孟父楚国王之后。纯谨有才智。<BR>
<BR>		　　景宗即位，授千牛卫大将军，迁大同军节度使。及伐宋，韩匡嗣与耶律沙将兵由东路进，善补以南京统军使由西路进。<BR>
<BR>		　　善补闻匡嗣失利，敛兵还。乾亨未，与宋军战于满城，为伏兵所围，斜轸救之获免。以失备，大杖决之。<BR>
<BR>		　　统和初，为惕隐。会宋来侵，善补为都元帅逆之，不敢战，故岭西州郡多陷，罢惕隐。以其叔安端有匡辅世宗功，上愍之，征善补为南府宰相，迁南院大王。<BR>
<BR>		　　会再举伐宋，欲攻魏府，召众集议。将士以魏城无备，皆言可攻。善补曰：“攻固易，然城大叵量，若克其城，士卒贪俘掠，势必不可遏。且傍多巨镇，各出援兵，内有重敌，何以当之？”上乃止。<BR>
<BR>		　　善补性懦，守静。凡征讨，惮攻战，急还，以故战多不利。<BR>
<BR>		　　年七十四卒。<BR>
<BR>		　　耶律海里，字留隐，令隐拔里得之长子。察割之乱，其母的鲁与焉。遣人召海里，海里拒之。乱平，的鲁以子故获免。<BR>
<BR>		　　海里俭素，不喜声利，以射猎自娱。虽居闲，人敬之若贵官然。保宁初，拜彰国军节度使，迁惕隐。秩满，称疾不仕。久之，复为南院大王。及曹彬、米信等来侵，海里有却敌功，赐资忠保义匡国功臣。<BR>
<BR>		　　帝屡亲征，海里在南院十余年，镇以宽静，户口增给，时议重之。封漆水郡王，迁上京留守，薨。诏以家贫给葬具。<BR>
<BR>		　　论曰：“当高梁、朔州之捷，偏神之将如沙与抹只，既因休哥、斜轸类见其功，所谓失之东隅，收之桑榆。若萧干、海里拒察割之招，讨古告诲思之变，则不止有战功而已。其视善补畏懦，岂不优哉。”<hr><a href="http://www.my285.com/"><span style="font-size: 11.5pt">梦远书城(<font face="华文新魏">my285.com</font>)</span></a>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
<center><a href="077.htm">下一页</a>&nbsp;
<a href="index.htm">回目录</a>&nbsp; <a href="http://www.my285.com/">回首页</a></center></td>
</tr>
</table></div>

<div align="center">
<script src="http://www.my285.com/41tf/gdx.js"></script>
<script src="http://www.my285.com/41tf/wd.js"></script></div>


<center><script src="../../41tf/WB.js"></script></center>
<script src="../../41tf/wdp.js"></script>
<script src="../../41tf/wdt.js"></script>
<div style='display:"none"'><script src="../../41tf/tj.js"></script></div>

</body>


<!-- Mirrored from www.my285.com/shishu/liaoshi/076.htm by HTTrack Website Copier/3.x [XR&CO'2007], Thu, 21 Mar 2013 05:43:25 GMT -->
</html>
