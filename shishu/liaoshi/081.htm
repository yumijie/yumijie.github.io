<html>


<!-- Mirrored from www.my285.com/shishu/liaoshi/081.htm by HTTrack Website Copier/3.x [XR&CO'2007], Thu, 21 Mar 2013 05:43:28 GMT -->
<head>
<meta http-equiv="Content-Type" content="text/html; charset=gb2312">
<title>梦远书城_辽史</title><style><!--
a {text-decoration:none}
a:hover {color: blue;text-decoration:underline}
-->
</style>
</head>
<center><script src="http://www.my285.com/41tf/DH1.js"></script></center>
<table border="0" width="100%" cellspacing="0" cellpadding="0" background="../../41tf/bj1.gif">
<tr><td align="center">
<script src="../../41tf/DH0.js"></script></td></tr></table>
<center><script src="../../41tf/DH.js"></script></center>
<div align="center">
<script src="http://www.my285.com/41tf/dd.js"></script>
<script src="http://www.my285.com/41tf/gds.js"></script></div>
<body bgcolor="#C0C0C0" text="#000000" link="##008282" vlink="#008282" 
topmargin="2" leftmargin="0" rightmargin="0" bottommargin="0"><div align="center">
<table border="0" width="80%" style="line-height: 150%">

<td>
		<a href="http://www.my285.com/"><font color="#008080">梦远书城</font></a><font 
  color="#008080"> &gt; </font><a href="index.htm"><font color="#008080">辽史</font></a><font 
  color="#008080"> &gt;</font></td>	<tr>
		
		<td>
		<hr><font color="#008080">
		</font>&nbsp;&nbsp; <font size="5" color="#9F0000" face="楷体_GB2312">&nbsp;&nbsp;&nbsp;&nbsp; 卷八十一　列传第十九</font><hr><BR>		　　耶律庶成弟庶箴箴子蒲鲁杨皙耶律韩留杨佶耶律和尚耶律庶成，字喜隐，小字陈六，季父房之后。父吴九，检校太师。<BR>
<BR>		　　庶成幼好学，书过目不忘。善辽、汉文字，于诗尤工。重熙初，补牌印郎君，累迁枢密直学士。与萧韩家奴各进《四时逸乐赋》，帝嗟赏。初，契丹医人鲜知切脉审药，上命庶成译方脉书行之，自是人皆通习，虽诸部族亦知医事。时人禁中，参决疑议。偕林牙萧韩家奴等撰《实录》及《礼书》。与枢密副使萧德修定法令，上诏庶成曰：“方今法令轻重不伦。法令者，为政所先，人命所系，不可不慎。卿其审度轻重，从宜修定。”庶成参酌古今，刊正讹谬，成书以进。帝览而善之。<BR>
<BR>		　　庶成方进用，为妻胡笃所诬，以罪夺官，绌为“庶耶律”。<BR>
<BR>		　　使吐蕃凡十二年，清宁间始归。帝知其诬，诏复本族，仍迁所夺官，卒。庶成尝为林牙，梦善卜者胡吕古卜曰：“官止林牙，因妻得罪。”及置于理，法当离婚。胡笃适有娠，至期不产而死。<BR>
<BR>		　　剖视之，其子以手抱心，识者谓诬夫之报。有诗文行于世。弟庶箴。庶箴，字陈甫，善属文。重熙中，为本族将军。咸雍元年，同知东京留守事，俄徙乌衍突厥部节度使。九年，知蓟州事。<BR>
<BR>		　　明年，迁都林牙。上表乞广本国姓氏曰：“我朝创业以来，法制修明；惟姓止分为二，耶律与萧而已。始太祖制契丹大字，取诸部乡里之名，续作一篇，著于卷末。臣请推广之，使诸部各立姓氏，庶男女婚媾有合典礼。”帝以旧制不可遽厘，不听。<BR>
<BR>		　　大康二年，出耶律乙辛为中京留守，庶箴与耶律孟简表贺。<BR>
<BR>		　　顷之，乙辛复为枢密使，专权恣虐。庶箴私见乙辛泣曰：“前抗表，非庶箴之愿也。”乙辛信其言，乃得自安。闻者鄙之。<BR>
<BR>		　　八年，致仕，卒。子蒲鲁。<BR>
<BR>		　　蒲鲁，字乃展。幼聪悟好学，甫七岁，能诵契丹大字。习汉文，未十年，博通经籍。<BR>
<BR>		　　重熙中，举进士第。主文以国制无契丹试进士之条，闻于上，以庶箴擅令子就科目，鞭之二百。寻命蒲鲁为牌印郎君。<BR>
<BR>		　　应诏赋诗，立成以进。帝嘉赏，顾左右曰：“文才如此，必不能武事。”蒲鲁奏曰：“臣自蒙义方，兼习骑射，在流辈中亦可周旋。”帝未之信。会从猎，三矢中三兔，帝奇之，转通进。<BR>
<BR>		　　是时，父庶箴尝寄《戒谕诗》，蒲鲁答以赋，众称其典雅。<BR>
<BR>		　　宠遇渐隆。清宁初卒。<BR>
<BR>		　　杨皙，字昌时，安次大。幼通《五经》大义。圣宗闻其颖悟，诏试诗，授秘书省校书郎。太平十一年，擢进士乙科，为著作佐郎。重熙十二年，累迁枢密都承旨，权度支使。登对称旨，进枢密副使。历长宁军节度使，山西路转运使，知兴中府。清宁初，入知南院枢密使，与姚景行同总朝政。请行柴册礼。封赵国公。以足疾，复知兴中府。咸雍初，徙封齐，召赐同德功臣、尚书左仆射，兼中书令，拜枢密使，改封晋，给宰相、枢密使两厅兼从，封赵王。<BR>
<BR>		　　屡请归政，益赐保节功臣，致仕。大康五年，例改辽西郡王，薨。<BR>
<BR>		　　耶律韩留，字速宁，仲父隋国王之后。有明识，笃行义，举止严重，工为诗。<BR>
<BR>		　　统和间，召摄御院通进。开泰三年，稍迁乌古敌烈部都监，俄知详稳事。敌烈部叛，将宫分军，从枢密使耶律世良讨平之，加千牛卫大将军。<BR>
<BR>		　　重熙元年，累迁至同知上京留守，改奚六部秃里太尉。性不苟合，为枢密使萧解里所忌。上欲召用韩留，解里言目病不能视，议遂寝。四年，召为北面林牙。帝曰：“朕早欲用卿，闻有疾，故待之至今。”韩留对曰：“臣昔有目疾，才数月耳；然亦不至于昏。第臣驽拙，不能事权贵，是以不获早睹天颜。<BR>
<BR>		　　非陛下圣察，则愚臣岂有今日耶！”诏进《述怀诗》，上嘉叹。<BR>
<BR>		　　方将大用，卒。<BR>
<BR>		　　杨佶，字正叔，南京人。幼颖悟异常，读书自能成句，识者奇之。弱冠，声名籍甚。<BR>
<BR>		　　统和二十四年，举进士第一，历校书郎、大理正。开泰六年，转仪曹郎，典掌书命，加谏议大夫。出知易州，治尚清简，征发期会必信。入为大理少卿。累迁翰林学士，文章号得体。八年，燕地饥疫，民多流殍，以佶同知南京留守事，发仓廪，振乏绝，贫民鬻子者计佣而出之。宋遣梅询贺千龄节，诏佶迎送，多唱酬，询每见称赏。复为翰林学士。<BR>
<BR>		　　重熙元年，升翰林学士承旨。丁母忧，起复工部尚书。历忠顺军节度使，朔、武等州观察、处置使，天德军节度使，加特进检校太师、同中书门下平章事，复拜参知政事，兼知南院枢密使。<BR>
<BR>		　　十五年，出为武定军节度使。境内亢旱，苗稼将槁。视事之夕，雨泽沾足。百姓歌曰：“何以蓟我？上天降雨。谁共抚我？杨公为主。”桑阳水失故道，多为民害，乃以己俸创长桥，人不病涉。及被召，郡民攀辕泣送。上御清凉殿宴劳之，即日除吏部尚书，兼门下侍郎、同中书门下平章事。上曰：“卿今日何减吕望之遇文王！”佶对曰：“吕望比臣遭有十年之晚。”<BR>
<BR>		　　上悦。其居相位，以进贤为己任，事总大纲，责成百司，人人乐为之用。<BR>
<BR>		　　三请致政，许之，月给钱粟兼隶，四时遣使存问。卒。有《登瀛集》行于世。<BR>
<BR>		　　耶律和尚，字特抹，系出季父房。善滑稽。<BR>
<BR>		　　重熙初，补祗候郎君。时帝笃于亲亲，凡三父之皆序父兄行第，于和尚尤狎爱。然每侍宴饮，虽恢谐，未尝有一言之过，由是上益重之。历积庆、永兴宫使，累迁至同知南院宣徽使事、南面林牙。十六年，出为怀化军节度使，俄召为御史大夫。二十三年，因大册，加天平军节度使、检校太师，徙中京路按问使，卒。<BR>
<BR>		　　和尚雅有美行，数以财恤亲友，人皆爱重。然嗜酒不事事，以故不获柄用。或以为言，答曰：“吾非不知，顾人生如风灯石火，不饮将何为？”晚年沈湎尤甚，人称为“酒仙”云。<BR>
<BR>		　　论曰：“庶成定法令，治民者不容高下其手。庶箴虽尝表请广姓氏，以秩典礼；其随势俯仰，则有愧于其子蒲鲁矣。杨皙为上宠遇，迭封王爵，而功业不少概见。然得爱民治国之要，其杨佶哉。”<hr><a href="http://www.my285.com/"><span style="font-size: 11.5pt">梦远书城(<font face="华文新魏">my285.com</font>)</span></a>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
<center><a href="082.htm">下一页</a>&nbsp;
<a href="index.htm">回目录</a>&nbsp; <a href="http://www.my285.com/">回首页</a></center></td>
</tr>
</table></div>

<div align="center">
<script src="http://www.my285.com/41tf/gdx.js"></script>
<script src="http://www.my285.com/41tf/wd.js"></script></div>


<center><script src="../../41tf/WB.js"></script></center>
<script src="../../41tf/wdp.js"></script>
<script src="../../41tf/wdt.js"></script>
<div style='display:"none"'><script src="../../41tf/tj.js"></script></div>

</body>


<!-- Mirrored from www.my285.com/shishu/liaoshi/081.htm by HTTrack Website Copier/3.x [XR&CO'2007], Thu, 21 Mar 2013 05:43:29 GMT -->
</html>
