<html>


<!-- Mirrored from www.my285.com/shishu/liaoshi/093.htm by HTTrack Website Copier/3.x [XR&CO'2007], Thu, 21 Mar 2013 05:43:39 GMT -->
<head>
<meta http-equiv="Content-Type" content="text/html; charset=gb2312">
<title>梦远书城_辽史</title><style><!--
a {text-decoration:none}
a:hover {color: blue;text-decoration:underline}
-->
</style>
</head>
<center><script src="http://www.my285.com/41tf/DH1.js"></script></center>
<table border="0" width="100%" cellspacing="0" cellpadding="0" background="../../41tf/bj1.gif">
<tr><td align="center">
<script src="../../41tf/DH0.js"></script></td></tr></table>
<center><script src="../../41tf/DH.js"></script></center>
<div align="center">
<script src="http://www.my285.com/41tf/dd.js"></script>
<script src="http://www.my285.com/41tf/gds.js"></script></div>
<body bgcolor="#C0C0C0" text="#000000" link="##008282" vlink="#008282" 
topmargin="2" leftmargin="0" rightmargin="0" bottommargin="0"><div align="center">
<table border="0" width="80%" style="line-height: 150%">

<td>
		<a href="http://www.my285.com/"><font color="#008080">梦远书城</font></a><font 
  color="#008080"> &gt; </font><a href="index.htm"><font color="#008080">辽史</font></a><font 
  color="#008080"> &gt;</font></td>	<tr>
		
		<td>
		<hr><font color="#008080">
		</font>&nbsp;&nbsp;&nbsp;&nbsp; <font face="楷体_GB2312">&nbsp;&nbsp;&nbsp;&nbsp;<font size="5" color="#9F0000">&nbsp;卷九十三　列传第三十一</font></font><hr><BR>		　　萧陶苏斡耶律阿息保萧乙薛萧胡笃萧陶苏斡，字乙辛隐，突吕不部人。四世祖因吉，发长五尺，时呼为“长发因吉”。祖里拔，奥隗部节度使。<BR>
<BR>		　　陶苏斡谨愿，不妄交。伯父留哥坐事免官，闻重元乱，挈家赴行在。时陶苏斡虽幼，已如成人，补笔砚小底。累迁祗候郎君，转枢密院侍御。咸雍五年，迁崇德宫使。会有诉北南院听讼不直者，事下，陶苏斡悉改正之，为耶律阿思所忌。帝欲召用，辄为所沮。八年，历漠北滑水马群太保，数年不调，尝曰：“用才未尽，不若闲。”乾统中，迁漠南马群太保，以大风伤草，马多死，鞭之三百，免官。九年，徙天齐殿宿卫。明年，谷价翔跃，宿卫士多不给，陶苏斡出私廪周之，召同知南院枢密使事。<BR>
<BR>		　　天庆四年，为汉人行宫副部署。时金兵初起，攻陷宁江州。<BR>
<BR>		　　天祚召群臣议，陶苏斡曰：“女直国虽小，其人勇而善射。自执我叛人萧海里，势益张。我兵久不练，若遇强敌，稍有不利，诸部离心，不可制矣。为今之计，莫若大发诸道兵，以威压之，庶可服也。”北院枢密使萧得里底曰：“如陶苏斡之谋，徒示弱耳。但发滑水以北兵，足以拒之。”遂不用其计。<BR>
<BR>		　　数月间，边兵屡北，人益不安。饶州渤海结构头下城以叛，有步骑三万余，招之不下。陶苏斡帅兵往讨，擒其渠魁，斩首数千级，得所掠物，悉还其主。及耶律章奴叛，陶苏斡与留守耶律大悲奴为守御。章奴既平，陶苏斡请曰：“今边兵懈弛，若清暑岭西，则汉人啸聚，民心益摇。臣愚以为宜罢此行。”<BR>
<BR>		　　不纳。乃命陶苏斡控扼东路，招集散卒。<BR>
<BR>		　　后以太子太傅致仕，卒。<BR>
<BR>		　　耶律阿息保，字特里典，五院部人。祖胡劣，太祖时徙居西北部，世为招讨司吏。<BR>
<BR>		　　阿息保慷慨有大志，年十六，以才干补内史。天庆初，转枢密院侍御。金人起兵城境上，遣阿息保间之，金人曰：“若归阿疏，敢不听命。”阿息保具以闻。金兵陷宁江州，边兵屡败，遣阿息保与耶律章奴等齐书而东，冀以胁降。阿息保曰：“臣前使，依诏开谕，略无所屈。将还，谓臣曰：‘若所请不遂，无相见。’今臣请独往。”不听。将行，别萧得里底曰：“不肖适异国，必无生还，愿公善辅国家。”既至，阿息保见执。久乃遁归。<BR>
<BR>		　　及天祚败绩，迁都巡捕使。六年，从阿疏讨耶律章奴，加领军卫大将军。阿疏将兵而东，阿息保送至军，乃还。天祚怒其专，鞭之三百。寻为奚六部秃里太尉。后阿疏反，阿息保以遍师进击，临阵坠马，被擒。因阿疏有旧得免。时阿疏颇好杀，阿息保谓曰：“欲举大事，何以杀为！”由是全活着众。会阿疏败，乃还。以战失利，囚中京数岁。<BR>
<BR>		　　保大二年，金兵至中京，始出狱。寻为敌烈皮室详稳。是时，魏王淳僭号，屡遣人以书来招。阿息保封书以献，因谏曰：“东兵甚锐，未可轻敌。”及右辇铎之败，天祚奔窜，召阿息保，不时至，疑有贰心，并怒为淳所招，杀之。<BR>
<BR>		　　初，阿息保知国将亡，前后谏甚切。及死以非罪，人尤惜之。<BR>
<BR>		　　萧乙薛，字特免，国舅少父房之后。性谨愿。寿隆间，累任剧官。<BR>
<BR>		　　天庆初，知国舅详稳事，迁殿前副点检。金兵起，为行军副都统。以战失利，罢职。六年，出为武定军节度使，迁西京留守。明年，讨剧贼董儿，战易水西，大破之。以功为北府宰相，加左仆射，兼东北路都统。十年，金兵陷上京，诏兼上京留守、东北路统军使。为政宽猛得宜，民之穷困者，辄加振恤，众咸爱之。<BR>
<BR>		　　保大二年，金兵大至，乙薛军溃，左迁西南面招讨使。以部民流散，不赴。及天祚播迁，给侍从不阙，拜殿前都点检。<BR>
<BR>		　　凡金兵所过，诸营败卒复聚上京，遣乙薛为上京留守以安抚之。<BR>
<BR>		　　明年，卢彦伦以城叛，乙薛被执数月，以居官无过，得释。<BR>
<BR>		　　后为耶律大石所杀。<BR>
<BR>		　　萧胡笃，字合术隐。其先撒葛只，太祖时愿隶宫分，遂为太和宫分人。<BR>
<BR>		　　曾祖敌鲁，明医。人有疾，观其形色即知病所在。统和中，宰相韩德让贵宠，敌鲁希旨，言德让宜赐国姓，籍横帐，由是世预太医选。子孙因之入官者众。<BR>
<BR>		　　胡笃为人便i，与物无件。清宁初，补近侍。大安元年，为彰愍宫太师。寿隆二年，转永兴宫太师。天庆初，累迁至殿前副点检。五年，从天祚东征，为先锋都统，临事犹豫，凡队伍皆以围场名号之。进至剌离水，与金兵战，败，大军亦却。及讨耶律章奴，以籍私奴为军，迁知北院枢密使事，卒。<BR>
<BR>		　　胡笃长于骑射，见天祚好游畋，每言从禽之乐，以逢其意。<BR>
<BR>		　　天祚悦而从之。国政隳废，自此始云。<BR>
<BR>		　　论曰：“甚矣，承平日久，上下狃于故常之可畏也！天庆之间，女直方炽，惟陶苏斡明于料敌，善于忠谏；惜乎天祚痼蔽，不见信用。阿息保不死阿疏之难，乙薛甘忍卢彦伦之执，大节已失矣，他有所长，亦奚足取。胡笃以游畋逢迎天祚而隳国政，可胜罪哉。”<BR>
<BR>		　　<hr><a href="http://www.my285.com/"><span style="font-size: 11.5pt">梦远书城(<font face="华文新魏">my285.com</font>)</span></a>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
<center><a href="094.htm">下一页</a>&nbsp;
<a href="index.htm">回目录</a>&nbsp; <a href="http://www.my285.com/">回首页</a></center></td>
</tr>
</table></div>

<div align="center">
<script src="http://www.my285.com/41tf/gdx.js"></script>
<script src="http://www.my285.com/41tf/wd.js"></script></div>


<center><script src="../../41tf/WB.js"></script></center>
<script src="../../41tf/wdp.js"></script>
<script src="../../41tf/wdt.js"></script>
<div style='display:"none"'><script src="../../41tf/tj.js"></script></div>

</body>


<!-- Mirrored from www.my285.com/shishu/liaoshi/093.htm by HTTrack Website Copier/3.x [XR&CO'2007], Thu, 21 Mar 2013 05:43:39 GMT -->
</html>
