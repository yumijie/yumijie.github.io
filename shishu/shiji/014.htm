<html>

<!-- Mirrored from www.my285.com/shishu/shiji/014.htm by HTTrack Website Copier/3.x [XR&CO'2007], Thu, 21 Mar 2013 03:59:01 GMT -->
<head>
<meta http-equiv="Content-Type" content="text/html; charset=gb2312">
<title>梦远书城_史记(集注本) </title>
<link rel="stylesheet" href="images/wyt.css">

</head>
<center><script src="http://www.my285.com/41tf/DH1.js"></script></center>
<table border="0" width="100%" cellspacing="0" cellpadding="0" background="../../41tf/bj1.gif">
<tr><td align="center">
<script src="../../41tf/DH0.js"></script></td></tr></table>
<center><script src="../../41tf/DH.js"></script></center>
<div align="center">
<script src="http://www.my285.com/41tf/dd.js"></script>
<script src="http://www.my285.com/41tf/gds.js"></script></div><body bgcolor="#f7f7e7" topmargin="2" leftmargin="0" rightmargin="0" 
bottommargin="0">

<div align="center"><img src="images/logo.gif" width="165" height="41"></div>
<div align="center"><hr color="#CBE2EC" width=85%></div>
<div align=center><table width=85%>
   <tr><td align=right style="font-size:12pt; color: #2895C3; letter-spacing: 1px; line-height: 25px;">卷十四&nbsp;&nbsp;十二诸侯年表　第二
</span></td></tr></table></div><p>
<div align="center"><center>
<table border="0" width="85%">
  <tr>
    <td style="font-size:12pt; line-height: 150%;"><br>
<br>　　太史公读春秋历谱谍，①至周厉王，未尝不废书而叹也。曰：鸣呼，师挚见之矣！
②纣为象箸③而箕子唏。④周道缺，诗人本之衽席，关雎作。仁义陵迟，鹿鸣刺焉。及
至厉王，以恶闻其过，⑤公卿惧诛而祸作，厉王遂奔于彘，⑥乱自京师始，而共和行政
焉。是后或力政，强乘弱，兴师不请天子。
<br>
<br>　　然挟王室之义，⑦以讨伐为会盟主，政由五伯，⑧诸侯恣行，⑨淫侈不轨，贼臣
子滋起矣。齐、晋、秦、楚其在成周微甚，封或百里或五十里。晋阻三河，齐负东海，
楚介江淮，⑩秦因雍州之固，四海迭兴，更为伯主，文武所锎蠓猓皆威而服焉。是以
孔子明王道，干七十余君，莫能用，故西观周室，论史记旧闻，兴于鲁而次春秋，上记
隐，下至哀之获麟，约其辞文，去其烦重，⑾以制义法，王道备，人事浃。七十子之徒
口受其传指，⑿为有所刺讥锘滢谒鹬文辞不可以书见也。鲁君子左丘明惧弟子人人异
端，各安其意，失其真，故因孔子史记具论其语，成左氏春秋。铎椒为楚威王传，为王
不能尽观春秋，采取成败，卒四十章，为铎氏微。⒀赵孝成王时，其相虞卿上采春秋，
下观近势，亦着八篇，为虞氏春秋。⒁吕不韦者，秦庄襄王相，亦上观尚古，删拾春秋，
集六国时事，以为八览、六论、十二纪，为吕氏春秋。及如荀卿、孟子、公孙固、韩非
⒂之徒，各往往捃摭春秋之文以著书，不同胜纪。汉相张苍历谱五德，⒃上大夫董仲舒
推春秋义，颇着文焉。⒄
<br>
<br>　　<span style="font-size:10.5pt;color:'004060'">注①索隐案：刘杳云“三代系表旁行邪上，其放周谱。谱起周代。艺文志有古帝王
谱。又自古为春秋学者，有年历、谱谍之说，故杜元凯作春秋长历及公子谱。盖因于旧
说，故太史公得读焉”也。
<br>
<br>　　注②集解郑玄曰：“师挚，太师之名。周道衰微，郑]之音作，正乐废而失节，鲁
太师挚识关雎之声，首理其乱也。”
<br>
<br>　　注③索隐邹氏及刘氏皆音直虑反，即也。今案：箕子云“为象箸者必为玉G”，
则箸者是樽也，音治略反。
<br>
<br>　　注④索隐唏，呜叹声，音许既反。又音希，希亦声余，故记曰“夫子曰嘻其甚也”，
亦饩音也。
<br>
<br>　　注⑤索隐恶，乌故反。过，古卧反。故国语云“厉王止谤，道路以目”是也。
<br>
<br>　　注⑥索隐彘，地名，在河东，后为永安县也。
<br>
<br>　　注⑦索隐挟音协也。
<br>
<br>　　注⑧索隐伯音霸。五霸者，齐桓公、晋文公、秦穆公、宋襄公、楚庄王也。
<br>
<br>　　注⑨索隐下孟反。
<br>
<br>　　注⑩索隐介音界，言楚以江淮为界。一云介者夹也。
<br>
<br>　　注⑾索隐文去重。去，羌吕反。重，逐龙反。言约史记修春秋，去其重文也。
<br>
<br>　　注⑿索隐传音逐宣反。
<br>
<br>　　注⒀索隐铎椒所撰。名铎氏微者，春秋有微婉之词故也。
<br>
<br>　　注⒁正义案：其文八篇，艺文志云十五篇，虞卿撰。
<br>
<br>　　注⒂索隐荀况、孟轲、韩非皆著书，自称“子”。宋有公孙固，无所述。此固，齐
人韩固，传诗者。
<br>
<br>　　注⒃索隐案：张苍着终始五德传也。
<br>
<br>　　注⒄索隐作春秋繁露是。</span>
<br>
<br>　　太史公曰：儒者断其义，驰说者骋其辞，不务综其终始；历人取其年月，数家①隆
于神运，②谱谍独记世谥，其辞略，欲一观③诸要难。④于是谱十二诸侯，自共和讫孔
子，表见春秋、国语学者所讥盛衰大指着于篇，为成学治古文者⑤要删焉。⑥
<br>
<br>　　<span style="font-size:10.5pt;color:'004060'">注①索隐上音疏具反，谓阴阳术数之家也。
<br>
<br>　　注②集解徐广曰：“一作‘通’也。”
<br>
<br>　　注③索隐壹观。音官。
<br>
<br>　　注④索隐下奴丹反。
<br>
<br>　　注⑤集解徐广曰：“一云‘治国闻者’也。”
<br>
<br>　　注⑥索隐为成学治文者要删焉。言表见春秋国语，本为成学之人欲览其要，故删为
此篇焉。</span>
<br>
<br>　　【索隐述赞】太史表次，抑有条理。起自共和，终于孔子。十二诸侯，各编年纪。
兴亡继及，盛衰臧否。恶不R过，善必扬美。绝笔获麟，义取同耻。
</span></td>
  </tr>
<tr><td align=center><a href="index.htm"><span style="font-size:12pt; color: #2895C3; letter-spacing: 1px; line-height: 25px;">返&nbsp;&nbsp;回</span></a>&nbsp;&nbsp;&nbsp;&nbsp;<a href="015.htm"><span style="font-size:12pt; color: #2895C3; letter-spacing: 1px; line-height: 25px;">下一页</span></a></td></tr>
</table>
</center></div>
<div align="center"><center>
<table border=0 width=100% cellspacing=0 cellpadding=0>

<tr>
 <td  align='center'style="font-size: 11.5pt"><hr width="85%" size="1" 
 color="#CBE2EC"><a href="http://www.my285.com/">梦远书城(<font face="华文新魏">my285.com</font>)</a></td></tr></table>
</center></div>
<div align="center">
<script src="http://www.my285.com/41tf/gdx.js"></script>
<script src="http://www.my285.com/41tf/wd.js"></script></div>


<center><script src="../../41tf/WB.js"></script></center>
<script src="../../41tf/wdp.js"></script>
<script src="../../41tf/wdt.js"></script>
<div style='display:"none"'><script src="../../41tf/tj.js"></script></div>

</body>

<!-- Mirrored from www.my285.com/shishu/shiji/014.htm by HTTrack Website Copier/3.x [XR&CO'2007], Thu, 21 Mar 2013 03:59:02 GMT -->
</html>
