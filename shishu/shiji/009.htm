<html>

<!-- Mirrored from www.my285.com/shishu/shiji/009.htm by HTTrack Website Copier/3.x [XR&CO'2007], Thu, 21 Mar 2013 03:58:57 GMT -->
<head>
<meta http-equiv="Content-Type" content="text/html; charset=gb2312">
<title>梦远书城_史记(集注本) </title>
<link rel="stylesheet" href="images/wyt.css">

</head>
<center><script src="http://www.my285.com/41tf/DH1.js"></script></center>
<table border="0" width="100%" cellspacing="0" cellpadding="0" background="../../41tf/bj1.gif">
<tr><td align="center">
<script src="../../41tf/DH0.js"></script></td></tr></table>
<center><script src="../../41tf/DH.js"></script></center>
<div align="center">
<script src="http://www.my285.com/41tf/dd.js"></script>
<script src="http://www.my285.com/41tf/gds.js"></script></div><body bgcolor="#f7f7e7" topmargin="2" leftmargin="0" rightmargin="0" 
bottommargin="0">

<div align="center"><img src="images/logo.gif" width="165" height="41"></div>
<div align="center"><hr color="#CBE2EC" width=85%></div>
<div align=center><table width=85%>
   <tr><td align=right style="font-size:12pt; color: #2895C3; letter-spacing: 1px; line-height: 25px;">卷九&nbsp;&nbsp;吕太后本纪　第九 
</span></td></tr></table></div><p>
<div align="center"><center>
<table border="0" width="85%">
  <tr>
    <td style="font-size:12pt; line-height: 150%;"><br>
<br>　　吕太后者，①高祖微时妃也，②生孝惠帝p③女鲁元太后。及高祖为汉王，得定陶
戚姬，④爱幸，生赵隐王如意。孝惠为人仁弱，高祖以为不类我，常欲废太子，立戚姬
子如意，如意类我。戚姬幸，常从上之关东，日夜啼泣，欲立其子代太子。吕后年长，
常留守，希见上，益疏。如意立为赵王后，几代⑤太子者数矣，赖大臣⑥争之，及留侯
策，⑦太子得毋废。
<br>
<br>　　<span style="font-size:10.5pt;color:'004060'">注①集解徐广曰：“吕后父吕公，汉元年为临泗侯，四年卒，高后元年追谥曰吕宣
王。”
<br>
<br>　　注②集解汉书音义曰：“讳雉。”索隐讳雉，字娥也。
<br>
<br>　　注③集解汉书音义曰：“讳盈。”
<br>
<br>　　注④集解如淳曰：“姬音怡，妾之总称也。汉官仪曰‘姬妾数百’。”苏林曰：
“清河国有妃里，而题门作‘姬’。”瓒曰：“汉秩禄令及茂陵书姬，内官也，秩比二
千石，位次□□下，在七子p八子之上。”索隐如淳音怡，非也。茂陵书曰“姬是内官”，
是矣，然官号及妇人通称姬者，姬，周之姓，所以左传称伯姬p叔姬，以言天子之宗女，
贵于他姓，故遂以姬为妇人美号。故诗曰“虽有姬姜，不弃”是也。
<br>
<br>　　注⑤索隐上其纪反，又音祈也。
<br>
<br>　　注⑥索隐张良p叔孙通等。
<br>
<br>　　注⑦索隐令太子卑词安车，以迎四皓也。</span>
<br>
<br>　　吕后为人刚毅，佐高祖定天下，所诛大臣多吕后力。吕后兄二人，皆为将。长兄周
吕侯①死事，封其子吕台②为郦侯，③子产为交侯；④次兄吕释之为建成侯。⑤
<br>
<br>　　<span style="font-size:10.5pt;color:'004060'">注①集解徐广曰：“名泽，高祖八年卒，谥令武侯，追谥曰悼武王。”
<br>
<br>　　注②索隐郑氏p邹诞并音怡，苏林音胎。
<br>
<br>　　注③集解徐广曰：“郦，一作‘~’。”
<br>
<br>　　注④集解徐广曰：“台弟也。”
<br>
<br>　　注⑤集解徐广曰：“惠帝二年卒，谥康王。”</span>
<br>
<br>　　高祖十二年四月甲辰，崩长乐宫，太子袭号为帝。是时高祖八子：长男肥，孝惠兄
也，异母，①肥为齐王；余皆孝惠弟，戚姬子如意为赵王，薄夫人子恒为代王，诸姬子
子恢为梁王，子友为淮阳王，子长为淮南王，子建为燕王。高祖弟交为楚王，兄子濞为
吴王。非刘氏功臣番君吴芮子臣为长沙王。
<br>
<br>　　<span style="font-size:10.5pt;color:'004060'">注①索隐母曰曹姬也。</span>
<br>
<br>　　吕后最怨戚夫人及其子赵王，乃令永巷①囚戚夫人，而召赵王。使者三反，赵相建
平侯周昌谓使者曰：“高帝属臣赵王，赵王年少。窃闻太后怨戚夫人，欲召赵王并诛之，
臣不敢遣王。王且亦病，不能奉诏。”吕后大怒，乃使人召赵相。赵相征至长安，乃使
人复召赵王。王来，未到。孝惠帝慈仁，知太后怒，自迎赵王霸上，与入宫，自挟与赵
王起居饮食。太后欲杀之，不得闲。孝惠元年十二月，帝晨出射。赵王少，不能蚤起。
太后闻其独居，使人持G饮之。②明，孝惠还，③赵王已死。于是乃徙淮阳王友为赵
王。夏，诏赐郦侯父追谥为令武侯。④太后遂断戚夫人手足，去眼，辉耳，饮药，使
居厕中，命曰“人彘”。居数日，乃召孝惠帝观人彘。孝惠见，问，乃知其戚夫人，乃
大哭，因病，岁余不能起。使人请太后曰：“此非人所为。臣为太后子，终不能治天下。”
<br>
<br>　　孝惠以此日饮为淫乐，不听政，故有病也。
<br>
<br>　　<span style="font-size:10.5pt;color:'004060'">注①集解如淳曰：“列女传云周宣王姜后脱簪珥待罪永巷，后改为掖庭。”索隐永
巷，别宫名，有长巷，故名之也。后改为掖庭。按：韦昭云以为在掖门内，故谓之掖庭
也。
<br>
<br>　　注②集解应劭曰：“G鸟食蝮，以其羽画酒中，饮之立死。”
<br>
<br>　　注③集解徐广曰：“犹比也。诸言明者，将明之时。”
<br>
<br>　　注④索隐令音龄。</span>
<br>
<br>　　二年，楚元王p齐悼惠王皆来朝。十月，孝惠与齐王燕饮太后前，孝惠以为齐王兄，
置上坐，如家人之礼。太后怒，乃令酌两卮G，置前，令齐王起为寿。
<br>
<br>　　齐王起，孝惠亦起，取卮欲俱为寿。太后乃恐，自起泛①孝惠卮。齐王怪之，因不
敢饮，详醉去。问，知其G，齐王恐，自以为不得脱长安，忧。齐内史士②说王曰：
“太后独有孝惠与鲁元公主。③今王有七十余城，而公主乃食数城。
<br>
<br>　　王诚以一郡上太后，为公主汤沐邑，太后必喜，王必无忧。”于是齐王乃上城阳之
郡，尊公主为王太后。④吕后喜，许之。乃置酒齐邸，⑤乐饮，罢，归齐王。三年，方
筑长安城，四年就半，五年六年城就。⑥诸侯来会。十月朝贺。
<br>
<br>　　<span style="font-size:10.5pt;color:'004060'">注①索隐音捧泛也。
<br>
<br>　　注②集解徐广曰：“一作‘出’。”
<br>
<br>　　注③集解如淳曰：“公羊传曰‘天子嫁女于诸侯，必使诸侯同姓者主之’，故谓之
公主。百官表列侯所食曰国，皇后p公主所食曰邑，诸侯王女曰公主。”
<br>
<br>　　苏林曰：“公，五等尊爵也。春秋听臣子以称君父，妇人称主，有‘主孟啖我’之
比，故云公主。”瓒曰：“天子女虽食汤沐之邑，不君其民。”索隐啖音徒滥反。按：
主是谓里克妻，即优施之语，事见国语。孟者，且也，言且啖我物，我教汝妇事夫之道。
此即妇人称主之意耳。比音必二反。
<br>
<br>　　注④集解如淳曰：“张敖子偃为鲁王，故公主得为太后。”
<br>
<br>　　注⑤正义汉法，诸侯各起邸第于京师。
<br>
<br>　　注⑥索隐按：汉宫阙疏“四年筑东面，五年筑北面”。汉旧仪“城方六十三里，经
纬各十二里”。三辅旧事云“城形似北斗”也。</span>
<br>
<br>　　七年秋八月戊寅，孝惠帝崩。①发丧，太后哭，泣不下。留侯子张辟强为侍中，②
年十五，谓丞相曰：“太后独有孝惠，今崩，哭不悲，君知其解乎？”③丞相曰：“何解？”辟强曰：“帝毋壮子，④太后畏君等。君今请拜吕台p吕产p吕禄为将，将兵居南北军，及诸吕皆入宫，居中用事，如此则太后心安，君等幸得脱
祸矣。”丞相乃如辟强计。太后说，其哭乃哀。吕氏权由此起。乃大赦天下。九月辛丑，
葬。⑤太子即位为帝，谒高庙。元年，号令一出太后。
<br>
<br>　　<span style="font-size:10.5pt;color:'004060'">注①集解皇甫谧曰：“帝以秦始皇三十七年生，崩时年二十三。”
<br>
<br>　　注②集解应劭曰：“入侍天子，故曰侍中。”
<br>
<br>　　注③正义解，纪卖反。言哭解惰，有所思也。又音户卖反。解，节解也。又纪买反，
谓解说也。
<br>
<br>　　注④正义毋音无。
<br>
<br>　　注⑤集解汉书云：“葬安陵。”皇览曰：“山高三十二丈，广袤百二十步，居地六
十亩。”皇甫谧曰：“去长陵十里，在长安北三十五里。”</span>
<br>
<br>　　太后称制，议欲立诸吕为王，问右丞相王陵。王陵曰：“高帝刑白马盟曰‘非刘氏
而王，天下共击之’。今王吕氏，非约也。”太后不说。问左丞相陈平p绛侯周勃。勃
等对曰：“高帝定天下，王子弟，今太后称制，王昆弟诸吕，无所不可。”
<br>
<br>　　太后喜，罢朝。王陵让陈平p绛侯曰：“始与高帝血盟，①诸君不在邪？今高帝
崩，太后女主，欲王吕氏，诸君从欲阿意背约，何面目见高帝地下？”陈平p绛侯曰：
“于今面折廷争，臣不如君；夫全社稷，定刘氏之后，君亦不如臣。”
<br>
<br>　　王陵无以应之。十一月，太后欲废王陵，乃拜为帝太傅，②夺之相权。王陵遂病免
归。乃以左丞相平为右丞相，以辟阳侯③审食其为左丞相。左丞相不治事，令监宫中，
如郎中令。食其故得幸太后，常用事，公卿皆因而决事。乃追尊郦侯父为悼武王，欲以
王诸吕为渐。
<br>
<br>　　<span style="font-size:10.5pt;color:'004060'">注①索隐，邹音使接反。又云或作“谩保音丁牒反。
<br>
<br>　　注②集解应劭曰：“古官。傅者，覆也。”瓒曰：“大戴礼云‘傅之德义’。”
<br>
<br>　　注③索隐按：韦昭云信都之县名。</span>
<br>
<br>　　四月，太后欲侯诸吕，乃先封高祖之功臣郎中令无择①为博城侯。②鲁元公主薨，
赐谥为鲁元太后。子偃为鲁王。鲁王父，宣平侯张敖也。封齐悼惠王子章为朱虚侯，③
以吕禄女妻之。齐丞相寿为平定侯。④少府延为梧侯。⑤乃封吕种为沛侯，⑥吕平为扶
柳侯，⑦张买为南宫侯。⑧
<br>
<br>　　<span style="font-size:10.5pt;color:'004060'">注①集解徐广曰：“姓冯。”
<br>
<br>　　注②正义括地志云：“兖州博城，本汉博城县城。”
<br>
<br>　　注③索隐虚音墟，琅邪县也。正义括地志云：“朱虚故城在青州临朐县东六十里，
汉朱虚也。十三州志云丹朱游故虚，故云朱虚也。”虚犹丘也。朱犹丹也。
<br>
<br>　　注④集解徐广曰：“姓齐。”
<br>
<br>　　注⑤集解徐广曰：“姓阳成也。延以军匠起，作宫筑城也。”
<br>
<br>　　注⑥集解徐广曰：“释之之子也。”正义括地志云：“徐州沛县古城也。”
<br>
<br>　　注⑦集解徐广曰：“吕后姊子也。母字长。”正义括地志云：“扶柳故城在冀州
信都县西三十里，汉扶柳县也。有泽，泽中多柳，故曰扶柳。”
<br>
<br>　　注⑧集解徐广曰：“其父越人，为高祖骑将。”</span>
<br>
<br>　　太后欲王吕氏，先立孝惠后宫子强为淮阳王，①子不疑为常山王，②子山为襄城侯，
③子朝为轵侯，④子武为壶关侯。太后风大臣，大臣请立郦侯吕台为吕王，⑤太后许之。
建成康侯释之卒，嗣子有罪，废，立其弟吕禄⑥为胡陵侯，⑦续康侯后。二年，常山王
薨，以其弟襄城侯山为常山王，更名义。十一月，吕王台薨，谥为肃王，太子嘉代立为
王。三年，无事。⑧四年，封吕廖临光侯，吕他为俞侯，⑨吕更始为赘其侯，⑩吕忿
为吕城侯，⑾及诸侯丞相五人。⑿
<br>
<br>　　<span style="font-size:10.5pt;color:'004060'">注①集解韦昭曰：“今陈留郡。”
<br>
<br>　　注②正义括地志云：“常山故城在恒州真定县南八里，本汉东垣邑也。”
<br>
<br>　　注③索隐按：下文更名义，又改名弘农。汉书襄城侯唯云名弘，盖史省文耳。
<br>
<br>　　按志，襄城属颍川也。
<br>
<br>　　注④索隐按：韦昭云河内有轵县，音纸也。正义括地志云：“故轵城在怀州济源县
东南十三里，七国时魏邑。”
<br>
<br>　　注⑤正义初吕台为吕王，后吕产王梁，更名梁曰吕。
<br>
<br>　　注⑥集解徐广曰：“释之少子。”
<br>
<br>　　注⑦正义胡陵，县名，属山阳，章帝改曰胡陆。
<br>
<br>　　注⑧集解汉书云：“秋，星昼见。”
<br>
<br>　　注⑨索隐他音C。俞音输。正义括地志云：“故g城在德州平原县西南三十里，本
汉g县，吕他邑也。”
<br>
<br>　　注⑩集解徐广曰：“表云吕后昆弟子淮阳丞相吕胜为赘其侯。”索隐按表作“临淮”
也。
<br>
<br>　　注⑾正义括地志云：“故吕城在邓州南阳县西三十里，吕尚先祖封。”
<br>
<br>　　注⑿集解徐广曰：“中邑侯朱通、山都侯王恬开、松兹侯徐厉、滕侯吕更始、醴陵
侯越。”</span>
<br>
<br>　　宣平侯女为孝惠皇后时，无子，详为有身，取美人子名之，①杀其母，立所名子为
太子。孝惠崩，太子立为帝。帝壮，或闻其母死，非真皇后子，乃出言曰：“后安能杀
吾母而名我？我未壮，壮即为变。”太后闻而患之，恐其为乱，乃幽之永卷中，言帝病
甚，左右莫得见。太后曰：“凡有天下治为万民命②者，盖之如天，容之如地，上有欢
心以安百姓，百姓欣然以事其上，欢欣交通而天下治。今皇帝病久不已，乃失惑嘎遥
不能继嗣奉宗庙祭祀，不可属天下，其代之。”k臣皆顿首言：“皇太后为天下齐民计
所以安宗庙社稷甚深，k臣顿首奉诏。”帝废位，太后幽杀之。五月丙辰，立常山王义
为帝，更名曰弘。不称元年者，以太后制天下事也。
<br>
<br>　　以轵侯朝为常山王。置太尉官，绛侯勃为太尉。五年八月，淮阳王薨，以弟壶关侯
武为淮阳王。六年十月，太后曰吕王嘉居处骄恣，废之，以肃王台弟吕产为吕王。夏，
赦天下。封齐悼惠王子兴居为东牟侯。③
<br>
<br>　　<span style="font-size:10.5pt;color:'004060'">注①正义刘伯庄云：“诸美人元幸吕氏，怀身而入宫生子。”
<br>
<br>　　注②集解徐广曰：“一无此字。”
<br>
<br>　　注③索隐韦昭云：“东莱县。”</span>
<br>
<br>　　七年正月，太后召赵王友。友以诸吕女为受后，弗爱，爱他姬，诸吕女妒，怒去，
谗之于太后，诬以罪过，曰：“吕氏安得王！太后百岁后，吾必击之”。太后怒，以故
召赵王。赵王至，置邸不见，令]围守之，弗与食。其k臣或窃馈，辄捕论之，赵王饿，
乃歌曰：“诸吕用事兮刘氏危，迫胁王侯兮强授我妃。我妃既妒兮诬我以恶，谗女乱国
兮上曾不寤。我无忠臣兮何故弃国？自决中野兮苍天举直！①于嗟不可悔兮宁蚤自财。
为王而饿死兮谁者怜之！吕氏绝理兮托天报仇。”丁丑，赵王幽死，以民礼葬之长安民
次。
<br>
<br>　　<span style="font-size:10.5pt;color:'004060'">注①集解徐广曰：“举，一作‘与’。”</span>
<br>
<br>　　己丑，日食，昼晦。太后恶之，心不乐，乃谓左右曰：“此为我也。”
<br>
<br>　　二月，徙梁王恢为赵王。吕王产徙为梁王，梁王不之国，为帝太傅。立皇子平昌侯
太为吕王。更名梁曰吕，吕曰济川。太后女弟吕立儆信为营陵侯刘泽妻，泽为大将军。
太后王诸吕，恐即崩后刘将军为害，乃以刘泽为琅邪王，以慰其心。
<br>
<br>　　<span style="font-size:10.5pt;color:'004060'">注①索隐韦昭云：“樊哙妻，封林光侯。”</span>
<br>
<br>　　梁王恢之徙王赵，心怀不乐。太后以吕产女为赵王后。王后从官皆诸吕，擅权，微
伺赵王，赵王不得自恣。王有所爱姬，王后使人G杀之。王乃为歌诗四章，令乐人歌之。
王悲，六月即自杀。太后闻之，以为王用妇人弃宗庙礼，废其嗣。
<br>
<br>　　宣平侯张敖卒，以子偃为鲁王，敖赐谥为鲁元王。
<br>
<br>　　秋，太后使使告代王，欲徙王赵。代王谢，愿守代边。
<br>
<br>　　太傅产、丞相平等言，武信侯吕禄①上侯，位次第一，②请立为赵王。太后许之，
追尊禄父康侯为赵昭王。九月，燕灵王建薨，有美人子，太后使人杀之，无后，国除。
八年十月，立吕肃王子东平侯吕通为燕王，封通弟吕庄为东平侯。
<br>
<br>　　<span style="font-size:10.5pt;color:'004060'">注①集解徐广曰：“吕后兄子也。前封胡陵侯，盖号曰武信。”
<br>
<br>　　注②集解如淳曰：“功大者位在上，功臣侯表有第一第二之次也。”</span>
<br>
<br>　　三月中，吕后祓，还①过轵道，见物如苍犬，据②高后掖，忽弗复见。卜之，云赵
王如意为祟。高后遂病掖伤。
<br>
<br>　　<span style="font-size:10.5pt;color:'004060'">注①正义祓，芳弗反，又音废。后同。
<br>
<br>　　注②集解徐广曰：“音戟。”</span>
<br>
<br>　　高后为外孙鲁元王偃年少，蚤失父母，孤弱，乃封张敖前姬两子，侈为新都侯，寿
为乐昌侯，①以辅鲁元王偃。及封中大谒者张释为建陵侯，②吕荣为祝兹侯。③诸中宦
者令丞皆为关内侯，食邑五百户。④
<br>
<br>　　<span style="font-size:10.5pt;color:'004060'">注①集解徐广曰：“食细阳之池阳乡。”
<br>
<br>　　注②集解徐广曰：“一云张释卿。”S案：如淳曰“百官表‘谒者掌宾赞受事’，
灌婴为中谒者。后常以奄人为之，诸官加‘中’者多奄人也”。
<br>
<br>　　注③集解徐广曰：“吕后昆弟子。”
<br>
<br>　　注④集解如淳曰：“列侯出关就国，关内侯但爵其身，有加异者，与关内之邑，食
其租税也。风俗通义曰‘秦时六国未平，将帅皆家关中，故称关内侯’。”</span>
<br>
<br>　　七月中，高后病甚，乃令赵王吕禄为上将军，军北军；吕王产居南军。吕太后诫产、
禄曰：“高帝已定天下，与大臣约，曰‘非刘氏王者，天下共击之’。今吕氏王，大臣
弗平。我即崩，帝年少，大臣恐为变。必据兵]宫，慎毋送丧，毋为人所制。”辛巳，
高后崩，遗诏赐诸侯王各千金，①将相列侯郎吏皆以秩赐金。大赦天下。以吕王产为相
国，以吕禄女为帝后。
<br>
<br>　　<span style="font-size:10.5pt;color:'004060'">注①集解蔡邕曰：“皇子封为王者，其实古诸侯也。加号称王，故谓之诸侯王。王子弟封为侯者，谓之诸侯。”</span>
<br>
<br>　　高后已葬，①以左丞相审食其为帝太傅。
<br>
<br>　　<span style="font-size:10.5pt;color:'004060'">注①集解皇甫谧曰：“合葬长陵。”皇览曰：“高帝、吕后，山各一所也。”</span>
<br>
<br>　　朱虚侯刘章有气力，东牟侯兴居其弟也。皆齐哀王弟，居长安。当是时，诸吕用事
擅权，欲为乱，畏高帝故大臣绛、灌等，未敢发。朱虚侯妇，吕禄女，阴知其谋。恐见
诛，乃阴令人告其兄齐王，欲令发兵西，诛诸吕而立。朱虚侯欲从中与大臣为应。齐王
欲发兵，其相弗听。八月丙午，齐王欲使人诛相，相召平乃反，举兵欲围王，王因杀其
相，遂发兵东，诈夺琅邪王兵，并将之而西。语在齐王语中。
<br>
<br>　　齐王乃遗诸侯王书曰：“高帝平定天下，王诸子弟，悼惠王王齐。悼惠王薨，孝惠
帝使留侯良立臣为齐王。孝惠崩，高后用事，春秋高，听诸吕，擅废帝更立，又比杀三
赵王，①灭梁、赵、燕以王诸吕，分齐为四。忠臣进谏，上惑乱弗听。今高后崩，而帝
春秋富，未能治天下，固恃大臣诸侯。而诸吕又擅自尊官，聚兵严威，劫列侯忠臣，矫
制以令天下，宗庙所以危。寡人率兵入诛不当为王者。”汉闻之，相国吕产等乃遣颍阴
侯灌婴将兵击之。灌婴至荥阳，乃谋曰：“诸吕权兵关中，欲危刘氏而自立。今我破齐
还报，此益吕氏之资也。”乃留屯荥阳，使使谕齐王及诸侯，与连和，以待吕氏变，共
诛之。齐王闻之，乃还兵西界待约。
<br>
<br>　　<span style="font-size:10.5pt;color:'004060'">注①索隐比音如字。比犹频也。赵隐王如意，赵幽王友，赵王恢，是三赵王也。</span>
<br>
<br>　　吕禄、吕产欲发乱关中，内惮绛侯、朱虚等，外畏齐、楚兵，又恐灌婴畔之，欲待
灌婴兵与齐合而发，犹豫未决。①当是时，济川王太、淮阳王武、常山王朝名为少帝弟，
及鲁元王吕后外孙，皆年少未之国，居长安。赵王禄、梁王产各将兵居南北军，皆吕氏
之人。列侯k臣莫自坚其命。
<br>
<br>　　<span style="font-size:10.5pt;color:'004060'">注①索隐犹，邹音以兽反。与音预，又作“豫”。崔浩云“犹，z类也。n鼻，长
尾，性多疑”。又说文云“犹，兽名，多疑”，故比之也。按：狐性亦多疑，度冰而听
水声，故云“狐疑”也。今解者又引老子“与兮若冬涉川，犹兮若畏四邻”，故以为
“犹与”是常语。且按狐听冰，而此云“若冬涉川”，则与是狐类不疑。“犹兮若畏四
邻”，则犹定是兽，自不保同类，故云“畏四邻”也。</span>
<br>
<br>　　太尉绛侯勃不得入军中主兵。曲周侯郦商老病，其子寄与吕禄善。绛侯乃与丞相陈
平谋，使人劫郦商。令其子寄往绐说吕禄曰：“高帝与吕后共定天下，刘氏所立九王，
①吕氏所立三王，②皆大臣之议，事已布告诸侯，诸侯皆以为宜。今太后崩，帝少，而
足下佩赵王印，不急之国守藩，乃为上将，将兵留此，为大臣诸侯所疑。足下何不归印，
以兵属太尉？请梁王归相国印，与大臣盟而之国，齐兵必罢，大臣得安，足下高枕而王
千里，此万世之利也。”吕禄信然其计，欲归将印，以兵属太尉。使人报吕产及诸吕老
人，或以为便，或曰不便，计犹豫未有所决。吕禄信郦寄，时与出游猎。过其姑吕粒
链笈，曰：“若为将而弃军，吕氏今无处矣。”③乃悉出珠玉宝器散堂下，曰：“毋
为他人守也”
<br>
<br>　　<span style="font-size:10.5pt;color:'004060'">注①索隐吴，楚，齐，淮南，琅邪，代，常山王朝，淮阳王武，济川王太，是九也。
<br>
<br>　　注②索隐梁王产、赵王禄、燕王通也。
<br>
<br>　　注③索隐颜师古以为言见诛灭，无处所也。</span>
<br>
<br>　　左丞相食其免。
<br>
<br>　　八月庚申旦，平阳侯行御史大夫事，见相国产计事。郎中令贾寿使从齐来，因子
产曰：“王不蚤之国，今虽欲行，尚可得邪？”具以灌婴与齐楚合从，欲诛诸吕告产，
乃趣产急入宫。平阳侯颇闻其语，乃驰告丞相、太尉。太尉欲入北军，不得入。襄平侯
通尚符节。①乃令持节矫内太尉北军。太尉复令郦寄与典客刘揭②先说吕禄曰：“帝使
太尉守北军，欲足下之国，急归将印辞去，不然，祸且起。”吕禄以为郦兄③不欺己，
遂解印属典客，而以兵授太尉。太尉将之入军门，行令军中曰：“为吕氏右f，为刘氏
左f。”军中皆左f为刘氏。
<br>
<br>　　太尉行至，将军吕禄亦已解上将印去，太尉遂将北军。
<br>
<br>　　<span style="font-size:10.5pt;color:'004060'">注①集解徐广曰：“姓纪。”张晏曰：“纪信字也。尚，主也。今符节令。”
<br>
<br>　　索隐张晏云：“纪信子。”又晋灼云：“信被楚烧死，不见有后。按功臣表襄平侯
纪通，父成以将军定三秦，死事，子侯。”则通非信子，张说误矣。
<br>
<br>　　注②集解汉书百官表曰：“典客，秦官也，掌诸侯、归义蛮夷也。”
<br>
<br>　　注③集解徐广曰：“音况，字也。名寄。”</span>
<br>
<br>　　然尚有南军。平阳侯闻之，以吕产谋告丞相平，丞相平乃召朱虚侯佐太尉。太尉令
朱虚侯监军门。令平阳侯告]尉：“毋入相国产殿门。”吕产不知吕禄已去北军，乃入
未央宫，欲为乱，殿门弗得入，裴回往来。平阳侯恐弗胜，驰语太尉。太尉尚恐不胜诸
吕，未敢讼言诛之，①乃遣朱虚侯谓曰：“急入宫]帝。”朱虚侯请卒，太尉予卒千余
人。
<br>
<br>　　入未央宫门，遂见产廷中。日J时，遂击产。产走，天风大起，以故其从官乱，莫
敢斗。逐产，杀之郎中府吏厕中。②
<br>
<br>　　<span style="font-size:10.5pt;color:'004060'">注①集解徐广曰：“讼，一作‘公’。”S按：韦昭曰“讼犹公也”。索隐按：
<br>
<br>　　韦昭以讼为公，徐广又云一作“公”，盖公为得。然公言犹明言也。又解者云讼，
诵说也。
<br>
<br>　　注②集解如淳曰：“百官表郎中令掌宫殿门户，故其府在宫中，后转为光禄勋也。”</span>
<br>
<br>　　朱虚侯已杀产，帝命谒者持节劳朱虚侯。朱虚侯欲夺节信，谒者不肯，朱虚侯则从
与载，因节信驰走，斩长乐]尉吕更始。还，驰入北军，报太尉。太尉起，拜贺朱虚侯
曰：“所患独吕产，今已诛，天下定矣。”遂遣人分部悉捕诸吕男女，无少长皆斩之。
辛酉，捕斩吕禄，而笞杀吕痢Ｊ谷酥镅嗤趼劳ǎ而废鲁王偃。
<br>
<br>　　壬戌，以帝太傅食其复为左丞相。戊辰，徙济川王王梁，立赵幽王子遂为赵王。
<br>
<br>　　遣朱虚侯章以诛诸吕氏事告齐王，令罢兵。灌婴兵亦罢荥阳而归。
<br>
<br>　　诸大臣相与阴谋曰：“少帝及梁、淮阳、常山王，皆非真孝惠子也。吕后以计诈名
他人子，杀其母，养后宫，令孝惠子之，立以为后，及诸王，以强吕氏。今皆已夷灭诸
吕，而置所立，即长用事，吾属无类矣。不如视诸王最贤者立之。”或言“齐悼惠王高
帝长子，今其适子为齐王，推本言之，高帝适长孙，可立也”。大臣皆曰：“吕氏以外
家恶而几危宗庙，乱功臣今齐王母家驷*(钧)*，驷钧，恶人也。即立齐王，则复为吕氏。”
欲立淮南王，以为少，母家又恶。乃曰：“代王方今高帝见子，最长，仁孝宽厚。太后
家薄氏谨良。且立长故顺，以仁孝闻于天下，便。”乃相与共阴使人召代王。代王使人
辞谢。再反，然后乘六乘传。①后九月②晦日己酉，至长安，舍代邸。大臣皆往谒，奉
天子玺上代王，共尊立为天子。
<br>
<br>　　代王数让，k臣固请，然后听。
<br>
<br>　　<span style="font-size:10.5pt;color:'004060'">注①集解张晏曰：“备汉朝有变，欲驰还也。或曰传车六乘。”
<br>
<br>　　注②集解文颖曰：“即闰九月也。时律历废，不知闰，谓之‘后九月’也。以十月
为岁首，至九月则岁终，后九月则闰月。”</span>
<br>
<br>　　东牟侯兴居曰：“诛吕氏吾无功，请得除宫。”乃与太仆汝阴侯滕公入宫，前谓少
帝曰：“足下非刘氏，不当立。”乃顾麾左右执戟者掊兵罢去。①有数人不肯去兵，宦
者令张泽谕告，亦去兵。滕公乃召乘舆车载少帝出。②少帝曰：“欲将我安之乎？”滕
公曰“出就舍。”舍少府。乃奉天子法驾，③迎代王于邸。
<br>
<br>　　报曰：“宫谨除。”代王即夕入未央宫。有谒者十人持戟]端门，曰：“天子在也，
足下何为者而入？”代王乃谓太尉。太尉往谕，谒者十人皆掊兵而去。代王遂入而听政。
夜，有司分部诛灭梁、淮阳、常山王及少帝于邸。
<br>
<br>　　<span style="font-size:10.5pt;color:'004060'">注①集解徐广曰：“掊音仆。”
<br>
<br>　　注②集解蔡邕曰：“律曰‘敢盗乘舆服御物’。天子至尊，不敢渫渎言之，故托于
乘舆也。乘犹载也，舆犹车也。天子以天下为家，不以京师宫室为常处，则当乘车舆以
行天下，故k臣托舆以言之也，故或谓之‘车驾’。”
<br>
<br>　　注③集解蔡邕曰：“天子有大驾、小驾、法驾。法驾上所乘，曰金根车，驾六马，
有五时副车，皆驾四马，侍中参乘，属车三十六乘。”</span>
<br>
<br>　　代王立为天子。二十三年崩，谥为孝文皇帝。
<br>
<br>　　太史公曰：孝惠皇帝、高后之时，黎民得离战国之苦，君臣俱欲休息乎无为，故惠
帝垂拱，高后女主称制，政不出房户，天下晏然。刑罚罕用，罪人是希。
<br>
<br>　　民务稼穑，衣食滋殖。
<br>
<br>　　【索隐述赞】高祖犹微，吕氏作妃。及正轩掖，潜用福威。志怀安忍，性挟猜疑。
置鸩齐悼，残彘戚姬。孝惠崩殒，其哭不悲。诸吕用事，天下示私。大臣{醢，支擒

夷。祸盈斯验，苍狗为。

</span></td>
  </tr>
<tr><td align=center><a href="index.htm"><span style="font-size:12pt; color: #2895C3; letter-spacing: 1px; line-height: 25px;">返&nbsp;&nbsp;回</span></a>&nbsp;&nbsp;&nbsp;&nbsp;<a href="010.htm"><span style="font-size:12pt; color: #2895C3; letter-spacing: 1px; line-height: 25px;">下一页</span></a></td></tr>
</table>
</center></div>
<div align="center"><center>
<table border=0 width=100% cellspacing=0 cellpadding=0>

<tr>
 <td  align='center'style="font-size: 11.5pt"><hr width="85%" size="1" 
 color="#CBE2EC"><a href="http://www.my285.com/">梦远书城(<font face="华文新魏">my285.com</font>)</a></td></tr></table>
</center></div>
<div align="center">
<script src="http://www.my285.com/41tf/gdx.js"></script>
<script src="http://www.my285.com/41tf/wd.js"></script></div>


<center><script src="../../41tf/WB.js"></script></center>
<script src="../../41tf/wdp.js"></script>
<script src="../../41tf/wdt.js"></script>
<div style='display:"none"'><script src="../../41tf/tj.js"></script></div>

</body>

<!-- Mirrored from www.my285.com/shishu/shiji/009.htm by HTTrack Website Copier/3.x [XR&CO'2007], Thu, 21 Mar 2013 03:58:58 GMT -->
</html>
