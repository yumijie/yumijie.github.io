<html>

<!-- Mirrored from www.my285.com/shishu/shiji/048.htm by HTTrack Website Copier/3.x [XR&CO'2007], Thu, 21 Mar 2013 03:59:37 GMT -->
<head>
<meta http-equiv="Content-Type" content="text/html; charset=gb2312">
<title>梦远书城_史记(集注本) </title>
<link rel="stylesheet" href="images/wyt.css">

</head>
<center><script src="http://www.my285.com/41tf/DH1.js"></script></center>
<table border="0" width="100%" cellspacing="0" cellpadding="0" background="../../41tf/bj1.gif">
<tr><td align="center">
<script src="../../41tf/DH0.js"></script></td></tr></table>
<center><script src="../../41tf/DH.js"></script></center>
<div align="center">
<script src="http://www.my285.com/41tf/dd.js"></script>
<script src="http://www.my285.com/41tf/gds.js"></script></div><body bgcolor="#f7f7e7" topmargin="2" leftmargin="0" rightmargin="0" 
bottommargin="0">

<div align="center"><img src="images/logo.gif" width="165" height="41"></div>
<div align="center"><hr color="#CBE2EC" width=85%></div>
<div align=center><table width=85%>
   <tr><td align=right style="font-size:12pt; color: #2895C3; letter-spacing: 1px; line-height: 25px;">卷四十八&nbsp;&nbsp;陈涉世家　第十八
</span></td></tr></table></div><p>
<div align="center"><center>
<table border="0" width="85%">
  <tr>
    <td style="font-size:12pt; line-height: 150%;"><br>
<br>　　陈胜者，阳城人也，①字涉。吴广者，阳夏人也，②字叔。陈涉少时，尝与人佣耕，
③辍耕之垄上，怅恨久之，曰：“苟富贵，无相忘。”庸者笑而应曰：“若为庸耕，何
富贵也？”陈涉太息曰：“嗟乎，燕雀安知鸿鹄之志哉！”④
<br>
<br>　　<span style="font-size:10.5pt;color:'004060'">注①索隐韦昭云属颍川，地理志云属汝南。不同者，按郡县之名随代分割。盖阳城旧属汝南，*(史迁云)*今为汝阴，后又分隶颍川，韦昭据以为说，故其不同。
他皆放此。正义即河南阳城县也。
<br>
<br>　　注②索隐夏音贾。韦昭云：“淮阳县，后属陈。”正义括地志云：“陈州太康县，
本汉阳夏县也。”
<br>
<br>　　注③索隐广雅云：“佣，役也。”按：谓役力而受雇直也。
<br>
<br>　　注④索隐尸子云“鸿鹄之□，羽翼未合，而有四海之心”是也。按：鸿鹄是一鸟，
若凤皇然，非谓鸿e与黄鹄也。鹄音户酷反。</span>
<br>
<br>　　二世元年七月，发闾左①适戍渔阳，②九百人屯大泽乡。③陈胜p吴广皆次当行，
为屯长。会天大雨，道不通，度已失期。失期，法皆斩。陈胜p吴广乃谋曰：“今亡亦
死，举大计亦死，等死，死国可乎？”④陈胜曰：“天下苦秦久矣。吾闻二世少子也，
⑤不当立，当立者乃公子扶苏。扶苏以数谏故，上使外将兵。今或闻无罪，二世杀之。
百姓多闻其贤，未知其死也。⑥项燕为楚将，数有功，爱士卒，楚人怜之。或以为死，
或以为亡。今诚以吾诈自称公子扶苏p项燕，为天下唱，⑦宜多应者。”吴广以为然。
乃行卜。⑧卜者知其指意，曰：“足下事皆成，有功。然足下卜之鬼乎！”⑨陈胜p吴
广喜，念鬼，⑩曰：“此教我先威耳。”乃丹书帛曰“陈胜王”，置人所罾鱼腹中。
⑾卒买鱼烹食，得鱼腹中书，固以怪之矣。又闲令⑿吴广之次所旁丛祠中，⒀夜篝火，
⒁狐鸣呼曰“大楚兴，陈胜王”。卒皆夜惊恐。旦日，卒中往往语，皆指目陈胜。
<br>
<br>　　<span style="font-size:10.5pt;color:'004060'">注①索隐闾左谓居闾里之左也。秦时复除者居闾左。今力役凡在闾左者尽发之也。
又云，凡居以富强为右，贫弱为左。秦役戍多，富者役尽，兼取贫弱者也。
<br>
<br>　　注②索隐适音直革反，又音磔。故汉书有七科适。戍者，屯兵而守也。地理志渔阳
县名，在渔阳郡也。正义括地志云：“渔阳故城在檀州密云县南十八里，在渔水之阳也。”
<br>
<br>　　注③集解徐广曰：“在沛郡蕲县。”
<br>
<br>　　注④索隐谓欲经营图国，假使不成而败，犹愈为戍卒而死也。
<br>
<br>　　注⑤索隐姚氏按：隐士遗章邯书云“李斯为二世废十七兄而立今王”，则二世是始
皇第十八子也。
<br>
<br>　　注⑥索隐如淳云“扶苏自杀，故人不知其死”。或以为不知何坐而死，故天下冤二
世杀之，其意亦得。今宜依文而解，直是扶苏为二世所杀，而百姓未知，故欲诈自称之
也。
<br>
<br>　　注⑦索隐汉书作“倡”，倡谓先也。说文云：“倡，首也。”
<br>
<br>　　注⑧索隐行者，先也。一云行，往也。
<br>
<br>　　注⑨集解苏林曰：“狐鸣祠中则是也。”瓒曰：“假托鬼神以威也，故胜p广曰
‘此教我威也’。”索隐裴注引苏林p臣瓒义亦当矣。而李奇又云“卜者戒曰‘所卜
事虽成，当死为鬼’，恶指斥言之，而胜失其旨，反依鬼神起怪”，盖亦得本旨也。
<br>
<br>　　注⑩索隐念者，思也。谓思念欲假鬼神事耳。
<br>
<br>　　注⑾集解汉书音义曰：“罾音曾。”文颖曰：“罾，鱼网也。”
<br>
<br>　　注⑿索隐服虔云“闲音‘中闲’之‘闲’”。郑氏云“闲谓窃令人行也”。孔文祥
又云“窃伺闲隙，不欲令知之也”。
<br>
<br>　　注⒀集解张晏曰：“戍人所止处也。丛，鬼所凭焉。”索隐次，师所次舍处也。墨
子云“建国必择木之修茂者以为丛位”。高诱注战国策云“丛祠，神祠也。丛，树也。”
<br>
<br>　　注⒁集解徐广曰：“或作‘带’也。篝者，笼也，音沟。”索隐篝音沟。汉书作
“构”。郭璞云：“篝，笼也。”</span>
<br>
<br>　　吴广素爱人，士卒多为用者。将尉①醉，广故数言欲亡，忿恚尉，令辱之，以激怒
其。尉果笞广。尉剑挺，②广起，夺而杀尉。陈胜佐之，并杀两尉。召令徒属曰：
“公等遇雨，皆已失期，失期当斩。藉弟令毋斩，③而戍死者固十六七。且壮士不死即已，死即举大名耳，④王侯将相宁有种乎！”徒属皆曰：“敬受命。”乃诈称公子扶苏p项燕，从民欲也。袒右，称大楚。为坛而盟，祭以尉首。陈胜自立为
将军，吴广为都尉。攻大泽乡，收而攻蕲。⑤蕲下，⑥乃令符离⑦人葛婴将兵徇蕲⑧以
东。攻pAp苦p柘p谯皆下之。⑨行收兵。比至陈，⑩车六七百乘，骑千余，卒数
万人。攻陈，⑾陈守令皆不在，⑿独守丞与战谯门中。⒀弗胜，守丞死，乃入据陈。数
日，号令召三老p豪杰与皆来会计事。三老p豪杰皆曰：“将军身被坚执锐，伐无道，
诛暴秦，复立楚国之社稷，功宜为王。”陈涉乃立为王，号为张楚。⒁
<br>
<br>　　<span style="font-size:10.5pt;color:'004060'">注①索隐官也。汉旧仪“大县二人，其尉将屯九百人”，故云将尉也。
<br>
<br>　　注②集解徐广曰：“挺犹脱也。”索隐徐广云“挺，夺也”。按：夺即脱也。说文云“挺，拔也”。案：谓尉拔剑而广因夺之，故得杀尉。
<br>
<br>　　注③集解服虔曰：“藉，假也。弟，次弟也。”应劭曰：“藉，吏士名藉也。
<br>
<br>　　今失期当斩，就使藉弟幸得不斩，戍死者固十六七。此激怒其也。”苏林曰：“弟，且也。”索隐苏林云“藉第，假借。且令失期不斩，则戍死者固十七八”。然弟一音“次第”之“第”。又小颜云“弟，但也”；刘氏云“藉音子夜反”；应
劭读如字，云“藉，吏士之名藉也”。各以意言，苏说为近之也。
<br>
<br>　　注④索隐大名谓大名称也。
<br>
<br>　　注⑤索隐音机，又音祈，县名，属沛郡。
<br>
<br>　　注⑥索隐下，降也。谓以兵临而即降也。
<br>
<br>　　注⑦索隐韦昭云：“属沛郡。”
<br>
<br>　　注⑧索隐李奇云：“徇，略也。音辞峻反。”
<br>
<br>　　注⑨集解徐广曰：“苦p柘属陈，余皆在沛也。”
<br>
<br>　　注⑩索隐地理志陈县属淮阳。
<br>
<br>　　注⑾正义今陈州城也。本楚襄王筑，古陈国城也。
<br>
<br>　　注⑿索隐张晏云“郡守及令皆不在”，非也。按：地理志云秦三十六郡并无陈郡，
则陈止是县。言守令，则守非官也，与下守丞同也，则“皆”字是衍字。
<br>
<br>　　注⒀索隐盖谓陈县之城门，一名丽谯，故曰谯门中，非上谯县之门也。谯县守已下
讫故也。
<br>
<br>　　注⒁索隐按：李奇云“欲张大楚国，故称张楚也”。</span>
<br>
<br>　　当此时，诸郡县苦秦吏者，皆刑其长吏，杀之以应陈涉。乃以吴叔为假王，监诸将
以西击荥阳。令陈人武臣p张耳p陈余徇赵地，令汝阴人邓宗徇九江郡。
<br>
<br>　　当此时，楚兵数千人为聚者，不可胜数。
<br>
<br>　　葛婴至东城，①立襄强为楚王。婴后闻陈王已立，因杀襄强，还报。至陈，陈王诛
杀葛婴。陈王令魏人周市北徇魏地。吴广围荥阳。李由为三川守，②守荥阳，吴叔弗能
下。陈王征国之豪杰与计，以上蔡人房君蔡赐为上柱国。③
<br>
<br>　　<span style="font-size:10.5pt;color:'004060'">注①索隐地理志属九江。正义括地志云：“东城故城在濠州定远县东南五十里也。”
<br>
<br>　　注②索隐三川，今洛阳也。地有伊p洛p河，故曰三川。秦曰三川，汉曰河南郡。
李由，李斯子也。
<br>
<br>　　注③集解汉书音义曰：“房君，官号也，姓蔡，名赐。”瓒曰：“房邑君也。”</span>
<br>
<br>　　索隐房，邑也。爵之于房，号曰房君，蔡赐其姓名。晋灼按张耳传，言“相国房君”
者，盖误耳。涉始号楚，因楚有柱国之官，故以官蔡赐。盖其时草创，亦未置相国之官
也。正义豫州吴房县，本房子国，是所封也。
<br>
<br>　　周文，陈之贤人也，①尝为项燕军视日，②事春申君，自言习兵，陈王与之将军印，
西击秦。行收兵至关，车千乘，卒数十万，至戏，军焉。③秦令少府章邯免郦山徒p人
奴产子生，④悉发以击楚大军，尽败之。周文败，走出关，止次曹阳⑤二三月。章邯追
败之，复走次渑池⑥十余日。章邯击，大破之。周文自刭，⑦军遂不战。
<br>
<br>　　<span style="font-size:10.5pt;color:'004060'">注①集解文颖曰：“即周章。”
<br>
<br>　　注②集解如淳曰：“视日时吉凶举动之占也。司马季主为日者。”
<br>
<br>　　注③正义即京东戏亭也。
<br>
<br>　　注④集解服虔曰：“家人之产奴也。”索隐按：汉书无“生”字，小颜云“犹今言
家产奴也”。
<br>
<br>　　注⑤索隐晋灼云：“亭名也，在弘农东十二里。”小颜云“曹水之阳也。其水出陕
县西南岘头山，北流入河。魏武帝谓之好阳”也。正义括地志云：“曹阳故亭亦名好阳
亭，在陕州桃林县东南十四里。崔浩云‘曹阳，坑名，自南出，北通于河’。按：魏武
帝改曰好阳也。”
<br>
<br>　　注⑥正义渑池，河南府县是也。
<br>
<br>　　注⑦集解徐广曰：“十一月。”索隐越系家“句践使罪人三行，属剑于颈，曰‘不
敢逃刑’，乃自刭”。郭璞注三苍，以为刭，刺也。</span>
<br>
<br>　　武臣到邯郸，自立为赵王，陈余为大将军，张耳p召骚为左右丞相。陈王怒，捕系
武臣等家室，欲诛之。柱国曰：“秦未亡而诛赵王将相家属，此生一秦也。
<br>
<br>　　不如因而立之。”陈王乃遣使者贺赵，而徙系武臣等家属宫中，而封耳子张敖为成
都君，①趣赵兵②亟入关。③赵王将相相与谋曰：“王王赵，非楚意也。楚已诛秦，必
加兵于赵。计莫如毋西兵，使使北徇燕地以自广也。赵南据大河，北有燕p代，楚虽胜
秦，不敢制赵。若楚不胜秦，必重赵。赵乘秦之，可以得志于天下。”赵王以为然，
因不西兵，而遣故上谷卒史韩广将兵北徇燕地。
<br>
<br>　　<span style="font-size:10.5pt;color:'004060'">注①正义成都，蜀郡县，涉遥封之。
<br>
<br>　　注②索隐上音促。促谓催促也。
<br>
<br>　　注③索隐亟音棘。亟，急也。</span>
<br>
<br>　　燕故贵人豪杰谓韩广曰：“楚已立王，赵又已立王。燕虽小，亦万乘之国也，愿将
军立为燕王。”韩广曰：“广母在赵，不可。”燕人曰：“赵方西忧秦，南忧楚，其力
不能禁我。且以楚之强，不敢害赵王将相之家，赵独安敢害将军之家！”
<br>
<br>　　韩广以为然，乃自立为燕王。居数月，赵奉燕王母及家属归之燕。
<br>
<br>　　当此之时，诸将之徇地者，不可胜数。周市北徇地至狄，①狄人田儋杀狄令，自立
为齐王，以齐反击周市。市军散，还至魏地，欲立魏后故宁陵②君咎为魏王。③时咎在
陈王所，不得之魏。魏地已定，欲相与立周市为魏王，周市不肯。使者五反，陈王乃立
宁陵君咎为魏王，遣之国。周市卒为相。
<br>
<br>　　<span style="font-size:10.5pt;color:'004060'">注①集解徐广曰：“今之临济。”
<br>
<br>　　注②索隐晋灼云“今在梁国也”。按：今梁国有宁陵县是也，字转异耳。正义括地
志云：“宋州宁陵县城，古宁陵城也。”
<br>
<br>　　注③集解应劭曰：“魏之诸公子，名咎。欲立六国后以树党。”</span>
<br>
<br>　　将军田臧等相与谋曰：“周章军已破矣，秦兵旦暮至，我围荥阳城弗能下，秦军至，
必大败。不如少遗兵，①足以守*(荧)**[荥]*阳，悉精兵迎秦军。今假王骄，不知兵权，
不可与计，非诛之，事恐败。”因相与矫王令以诛吴叔，献其首于陈王。陈王使使赐田
臧楚令尹印，使为上将。田臧乃使诸将李归等守荥阳城，自以精兵西迎秦军于敖仓。与
战，田臧死，军破。章邯进兵击李归等荥阳下，破之，李归等死。
<br>
<br>　　<span style="font-size:10.5pt;color:'004060'">注①索隐按：遗谓留余也。</span>
<br>
<br>　　阳城人邓说①将兵居郯，②章邯别将击破之，邓说军散走陈。人伍徐③将兵居许，
④章邯击破之，伍徐军皆散走陈。陈王诛邓说。
<br>
<br>　　<span style="font-size:10.5pt;color:'004060'">注①索隐地理志阳城县属颍川。说音悦，凡人名皆音悦。
<br>
<br>　　注②索隐音谈。小颜云“东海之县名”，非也。按：章邯军此时未至东海，此郯别
是地名。或恐“郯”当作“郏”，郏是郏r之地，或见下有东海郯，故误。
<br>
<br>　　正义属海州，疑“郯”当作“郏”，音纪洽反。郏即春秋时郏地，楚郏敖葬之，今
汝州郏城县是。邓悦是阳城人，阳城河南府县，与郏城县相近，又走陈，盖“郏”字误
作“郯”耳。
<br>
<br>　　注③集解徐广曰：“一作‘逢’。”索隐地理志，县名，属沛。伍徐，汉书作
“伍逢”也。
<br>
<br>　　注④正义括地志云：“许州许昌县，本汉许县。地理志云许县故国，姜姓，四岳之
后，大叔所封，二十四君，为楚所灭，汉以为县。魏文帝即位，改许曰许昌也。”</span>
<br>
<br>　　陈王初立时，陵人秦嘉p①人董p符离人朱鸡石p取虑②人郑布p徐人丁疾等
皆特起，将兵围东海③守庆于郯。陈王闻，乃使武平君畔为将军，④监郯下军。秦嘉不
受命，嘉自立为大司马，恶属武平君。告军吏曰：“武平君年少，不知兵事，勿听！”
<br>
<br>　　因矫以王命杀武平君畔。
<br>
<br>　　<span style="font-size:10.5pt;color:'004060'">注①集解地理志泗水国有陵县也。
<br>
<br>　　注②索隐地理志县名，属临淮。音秋闾二音。取，又音子臾反。
<br>
<br>　　注③正义今海州。
<br>
<br>　　注④集解张晏曰：“畔，名也。”</span>
<br>
<br>　　章邯已破伍徐，击陈，柱国房君死。章邯又进兵击陈西张贺军。陈王出监战，军破，
张贺死。
<br>
<br>　　腊月，①陈王之汝阴，还至下城父，②其御庄贾杀以降秦。陈胜葬砀，③谥曰隐王。
<br>
<br>　　<span style="font-size:10.5pt;color:'004060'">注①集解张晏曰：“秦之腊月，夏之九月。”瓒曰：“建丑之月也。”索隐臣瓒云：
“建丑之月也。”颜游秦云：“按史记表‘二世二年十月，诛葛婴，十一月，周文死，
十二月，陈涉死’是也。”宗懔荆楚记云：“腊节在十二月，故因是谓之腊月也。”
<br>
<br>　　注②索隐按：旧以陈王从汝阴还至城父县，因降之，故云“还至下城父”。又顾氏
按郡国志，山乘县有下城父聚，在城父县东，下读如字。其说为得之。
<br>
<br>　　注③正义音唐。今宋州砀山县是。</span>
<br>
<br>　　陈王故涓人将军吕臣①为仓头军，②起新阳，③攻陈下之，杀庄贾，复以陈为楚。④
<br>
<br>　　<span style="font-size:10.5pt;color:'004060'">注①集解应劭曰：“涓人，如谒者。将军姓吕名臣也。”晋灼曰：“吕氏春秋‘荆
柱国庄伯令谒者驾，令涓人取冠’。”索隐涓音公玄反。服虔云：“给涓通也，如今谒
者。”
<br>
<br>　　注②索隐韦昭云：“军皆着青帽。”
<br>
<br>　　注③集解徐广曰：“在汝南也。”正义括地志云：“新阳故城在豫州真阳县西南四
十二里，汉新阳县城。应劭云在新水之阳也。”
<br>
<br>　　注④索隐为，如字读。谓又以陈地为楚国。</span>
<br>
<br>　　初，陈王至陈，令人宋留将兵定南阳，入武关。留已徇南阳，闻陈王死，南阳复
为秦。宋留不能入武关，乃东至新蔡，遇秦军，宋留以军降秦。秦传留至咸阳，车裂留
以徇。
<br>
<br>　　秦嘉等闻陈王军破出走，乃立景驹为楚王，①引兵之方与，②欲击秦军定陶下。③
使公孙庆使齐王，欲与并力俱进。齐王曰：“闻陈王战败，不知其死生，楚安得不请而
立王！”公孙庆曰：“齐不请楚而立王，楚何故请齐而立王！且楚首事，当令于天下。”田儋诛杀公孙庆。
<br>
<br>　　<span style="font-size:10.5pt;color:'004060'">注①集解徐广曰：“正月，嘉为上将军。”
<br>
<br>　　注②正义房预二音。方与，兖州县也。
<br>
<br>　　注③正义今曹州也。</span>
<br>
<br>　　秦左右校①复攻陈，下之。吕将军走，收兵复聚。鄱盗②当阳君黥布之兵相收，复
击秦左右校，破之青波，③复以陈为楚。会项梁立怀王孙心为楚王。
<br>
<br>　　<span style="font-size:10.5pt;color:'004060'">注①索隐按：即左右校尉军也。
<br>
<br>　　注②集解鄱音婆。英布居江中为k盗，陈胜之起，布归番君吴芮，故谓之“鄱盗”
者也。
<br>
<br>　　注③集解汉书音义曰：“地名也。”</span>
<br>
<br>　　陈胜王凡六月。已为王，王陈。其故人尝与庸耕者闻之，之陈，扣宫门曰：“吾欲
见涉。”宫门令欲缚之。自辩数，①乃置，不肯为通。陈王出，遮道而呼涉。陈王闻之，
乃召见，载与俱归。入宫，见殿屋帷帐，客曰：“伙颐！涉之为王②沉沉者！”③楚人
谓多为伙，故天下传之，伙涉为王，由陈涉始。客出入愈益发舒，言陈王故情。或说陈
王曰：“客愚无知，颛妄言，轻威。”陈王斩之。诸陈王故人皆自引去，由是无亲陈王
者。④陈王以朱房为中正，胡武为司过，主司k臣。诸将徇地，至，令之不是者，系而
罪之，以苛察为忠。其所不善者，弗下吏，辄自治之。⑤陈王信用之。诸将以其故不亲
附，此其所以败也。
<br>
<br>　　<span style="font-size:10.5pt;color:'004060'">注①集解晋灼曰：“数音‘朋友数，斯疏矣’。”索隐一音疏主反。谓自辩说，数
与涉有故旧事验也。又音朔。数谓自辩往数与涉有故。此数犹“朋友数”之“数”也。
<br>
<br>　　注②索隐服虔云：“楚人谓多为伙。”按：又言“颐”者，助声之辞也。谓涉为王，
宫殿帷帐庶物伙多，惊而伟之，故称伙颐也。
<br>
<br>　　注③集解应劭曰：“沉沉，宫室深邃之貌也。沉音长含反。”索隐应劭以为沉沉，
宫室深邃貌，故音长含反。而刘伯庄以“沉沉”犹“谈谈”，谓故人呼为“沉沉”者，
犹俗云“谈谈汉”是。
<br>
<br>　　注④索隐顾氏引孔丛子云：“陈胜为王，妻之父兄往焉。胜以宾待之。妻父怒云：
‘怙强而傲长者，不能久焉。’不辞而去。”是其事类也。
<br>
<br>　　注⑤索隐谓朱房p胡武等以素所不善者，即自验问，不往下吏。</span>
<br>
<br>　　陈胜虽已死，其所置遣侯王将相竟亡秦，由涉首事也。高祖时为陈涉置守三十家
砀，至今血食。
<br>
<br>　　褚先生曰：①地形险阻，所以为固也；兵革刑法，所以为治也。犹未足恃也。夫先王以仁义为本，而以固塞文法为枝叶，岂不然哉！吾闻贾生之称曰：
<br>
<br>　　<span style="font-size:10.5pt;color:'004060'">注①集解徐广曰：“一作‘太史公’。”S案：班固奏事云“太史迁取贾谊过秦上
下篇以为秦始皇本纪p陈涉世家下赞文”，然则言“褚先生”者，非也。索隐徐广与裴
S据所见别本及班彪奏事，皆云合作“太史公”。今据此是褚先生述史记，加此赞首地
形险阻数句，然后始称贾生之言，因即改太史公之目，而自题己位号也。已下义并已见
始皇之本纪讫。</span>
<br>
<br>　　“秦孝公据ズ之固，①拥雍州之地，君臣固守，以窥周室。有席卷天下，包举宇
内，囊括四海之意，并吞八荒之心。当是时也，商君佐之，内立法度，务耕织，修守战
之备；外连衡而斗诸侯。于是秦人拱手而取西河之外。
<br>
<br>　　<span style="font-size:10.5pt;color:'004060'">注①集解韦昭曰：“ノ蕉ァ：，函谷关也。”</span>
<br>
<br>　　“孝公既没，惠文王、武王、昭王蒙故业，因遗策，南取汉中，西举巴蜀，东割膏
腴之地，收要害之郡。诸侯恐惧，会盟而谋弱秦。不爱珍器重宝肥饶之地，以致天下之
士。合从缔交，相与为一。当此之时，齐有孟尝，赵有平原，楚有春申，魏有信陵：此
四君者，皆明知而忠信，宽厚而爱人，尊贤而重士。约从连衡，兼韩、魏、燕、赵、宋、
]、中山之。于是六国之士有宁越、徐尚、苏秦、杜赫之属为之谋，齐明、周馈①
陈轸、邵滑、②楼缓、翟景、苏厉、乐毅之徒通其意，吴起、孙膑、带他、儿良、王廖、
田忌、廉颇、赵奢之伦制其兵。尝以什倍之地，百万之师，仰关而攻秦。③秦人开关而
延敌，九国之师④遁逃而不敢进。秦无亡矢遗镞之费，而天下固已困矣。于是从散约败，
争割地而赂秦。秦有余力而制其，追亡逐北，伏尸百万，流血漂橹，⑤因利乘便，宰
割天下，分裂山河，强国请服，弱国入朝。
<br>
<br>　　<span style="font-size:10.5pt;color:'004060'">注①正义音聚。
<br>
<br>　　注②正义邵，作“昭”。
<br>
<br>　　注③索隐仰字亦作“n”，并音仰。谓秦地形高，故并仰向关门而攻秦。有作“叩”
字，非也。
<br>
<br>　　注④索隐九国者，谓六国之外，更有宋、]、中山。
<br>
<br>　　注⑤索隐说文云：“橹，大J也。”</span>
<br>
<br>　　“施及孝文王、庄襄王，享国之日浅，国家无事。
<br>
<br>　　“及至始皇，奋六世之余烈，振长策而御宇内，吞二周而亡诸侯，履至尊而制六合，
执敲朴①以鞭笞天下，威振四海。南取百越之地，以为桂林、象郡，百越之君a首系颈，
委命下吏。乃使蒙恬北筑长城而守藩篱，却匈奴七百余里，胡人不敢南下而牧马，士亦
不敢贯弓②而报怨。于是废先王之道，燔百家之言，以愚黔首。堕名城，杀豪俊，收天
下之兵聚之咸阳，销锋~，③铸以为金人十二，④以弱天下之民。然后践华为城，因河
为池，据亿丈之城，临不测之溪以为固。良将劲弩，守要害之处，信臣精卒，陈利兵而
谁何。⑤天下已定，始皇之心，自以为关中之固，金城千里，子孙帝王万世之业也。
<br>
<br>　　<span style="font-size:10.5pt;color:'004060'">注①索隐臣瓒云：“短曰敲，长曰朴。”
<br>
<br>　　注②索隐贯音乌还反，又如字。贯谓上弦也。
<br>
<br>　　注③集解徐广曰：“一作‘镝’。”
<br>
<br>　　注④索隐各重千石，坐高二丈，号曰“翁仲”。
<br>
<br>　　注⑤索隐音呵，亦“何”字，犹今巡更问何谁。</span>
<br>
<br>　　“始皇既没，余威振于殊俗。然而陈涉瓮牖绳枢之子，m隶之人，①而迁徙之徒也。
材能不及中人，非有仲尼、墨翟之贤，陶朱、猗顿之富也。蹑足行伍之闲，a仰仟佰之
中，②率罢散之卒，将数百之，转而攻秦。斩木为兵，揭竿为旗，天下云会响应，赢
粮而景从，山东豪俊遂并起而亡秦族矣。
<br>
<br>　　<span style="font-size:10.5pt;color:'004060'">注①集解徐广曰：“田民曰m。音亡更反。”
<br>
<br>　　注②索隐仟佰谓千人百人之长也，音千百。汉书作“阡陌”，如淳云“时皆僻屈在
阡陌之中”。陌音貊。</span>
<br>
<br>　　“且天下非小弱也；雍州之地，ズ之固自若也。陈涉之位，非尊于齐、楚、燕、
赵、韩、魏、宋、]、中山之君也；Ii棘矜，①非于句戟长铩也；适戍之，非俦于九国之师也；深谋远虑，行军用兵之道，非及乡时之士也。②然而成败异变，功业相反也。尝试使山东之国与陈涉度长e大，③比权量力，则不可同年
而语矣。然而秦以区区之地。致万乘之权，抑八州而朝同列，④百有余年矣。然后以六
合为家，ズ为宫。一夫作难而七庙堕，身死人手，为天下笑者，何也？仁义不施，⑤
而攻守之势异也。”
<br>
<br>　　<span style="font-size:10.5pt;color:'004060'">注①索隐Ii谓I木也。论语曰“i而不辍”是也。棘，戟也。矜，戟柄也，音勤。
<br>
<br>　　注②索隐乡音香亮反。乡时犹往时也。盖谓孟尝、信陵、苏秦、陈轸之比也。
<br>
<br>　　注③索隐e音下结反。谓如结束知其大小也。
<br>
<br>　　注④索隐谓秦强而抑八州使朝己也。汉书作“招八州”，亦通也。
<br>
<br>　　注⑤索隐式豉反。言秦虎狼之国，其仁义不施及于天下，故亡也。</span>
<br>
<br>　　【索隐述赞】天下匈匈，海内乏主，掎鹿争捷，瞻乌爰处。陈胜首事，厥号张楚。
鬼怪是凭，鸿鹄自许。葛婴东下，周文西拒。始亲朱房，又任胡武。伙颐见杀，腹心不
与。庄贾何人，反噬城父！

</span></td>
  </tr>
<tr><td align=center><a href="index.htm"><span style="font-size:12pt; color: #2895C3; letter-spacing: 1px; line-height: 25px;">返&nbsp;&nbsp;回</span></a>&nbsp;&nbsp;&nbsp;&nbsp;<a href="049.htm"><span style="font-size:12pt; color: #2895C3; letter-spacing: 1px; line-height: 25px;">下一页</span></a></td></tr>
</table>
</center></div>
<div align="center"><center>
<table border=0 width=100% cellspacing=0 cellpadding=0>

<tr>
 <td  align='center'style="font-size: 11.5pt"><hr width="85%" size="1" 
 color="#CBE2EC"><a href="http://www.my285.com/">梦远书城(<font face="华文新魏">my285.com</font>)</a></td></tr></table>
</center></div>
<div align="center">
<script src="http://www.my285.com/41tf/gdx.js"></script>
<script src="http://www.my285.com/41tf/wd.js"></script></div>


<center><script src="../../41tf/WB.js"></script></center>
<script src="../../41tf/wdp.js"></script>
<script src="../../41tf/wdt.js"></script>
<div style='display:"none"'><script src="../../41tf/tj.js"></script></div>

</body>

<!-- Mirrored from www.my285.com/shishu/shiji/048.htm by HTTrack Website Copier/3.x [XR&CO'2007], Thu, 21 Mar 2013 03:59:38 GMT -->
</html>
