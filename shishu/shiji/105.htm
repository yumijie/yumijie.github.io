<html>

<!-- Mirrored from www.my285.com/shishu/shiji/105.htm by HTTrack Website Copier/3.x [XR&CO'2007], Thu, 21 Mar 2013 04:00:42 GMT -->
<head>
<meta http-equiv="Content-Type" content="text/html; charset=gb2312">
<title>梦远书城_史记(集注本) </title>
<link rel="stylesheet" href="images/wyt.css">

</head>
<center><script src="http://www.my285.com/41tf/DH1.js"></script></center>
<table border="0" width="100%" cellspacing="0" cellpadding="0" background="../../41tf/bj1.gif">
<tr><td align="center">
<script src="../../41tf/DH0.js"></script></td></tr></table>
<center><script src="../../41tf/DH.js"></script></center>
<div align="center">
<script src="http://www.my285.com/41tf/dd.js"></script>
<script src="http://www.my285.com/41tf/gds.js"></script></div><body bgcolor="#f7f7e7" topmargin="2" leftmargin="0" rightmargin="0" 
bottommargin="0">

<div align="center"><img src="images/logo.gif" width="165" height="41"></div>
<div align="center"><hr color="#CBE2EC" width=85%></div>
<div align=center><table width=85%>
   <tr><td align=right style="font-size:12pt; color: #2895C3; letter-spacing: 1px; line-height: 25px;">卷一百零五&nbsp;&nbsp;扁鹊仓公列传　第四十五
</span></td></tr></table></div><p>
<div align="center"><center>
<table border="0" width="85%">
  <tr>
    <td style="font-size:12pt; line-height: 150%;"><br>
<br>　　索隐王劭云：“此医方，宜与日者p龟k相接，不合列于此，后人误也。”正义此
传是医方，合与龟策p日者相次。以淳于意孝文帝时医，奉诏问之，又为齐太仓令，故
太史公以次述之。扁鹊乃春秋时良医，不可别序，故引为传首，太仓公次之也。
<br>
<br>　　扁鹊者，①勃海郡郑人也，②姓秦氏，名越人。少时为人舍长。③舍客长桑君④过，
⑤扁鹊独奇之，常谨遇之。长桑君亦知扁鹊非常人也。出入十余年，乃呼扁鹊私坐，闲
与语曰：⑥“我有禁方，年老，欲传与公，公毋泄。”扁鹊曰：“敬诺。”乃出其怀中
药予扁鹊：“饮是以上池之水，三十日当知物矣。”⑦乃悉取其禁方书尽与扁鹊。忽然
不见，殆非人也。扁鹊以其言饮药三十日，视见垣一方人。⑧以此视病，尽见五藏症结，
⑨特以诊脉⑩为名耳。为医或在齐，⑾或在赵。在赵者名扁鹊。
<br>
<br>　　<span style="font-size:10.5pt;color:'004060'">注①正义黄帝八十一难序云：“秦越人与轩辕时扁鹊相类，仍号之为扁鹊。又家于
卢国，因命之曰卢医也。”
<br>
<br>　　注②集解徐广曰：“‘郑’当为‘|’。|，县名，今属河闲。”索隐案：勃海无
郑县，当作|县，音莫，今属河闲。
<br>
<br>　　注③索隐为舍长。刘氏云：“守客馆之帅。”正义长音丁丈反。
<br>
<br>　　注④索隐隐者，盖神人。
<br>
<br>　　注⑤正义过音戈。
<br>
<br>　　注⑥正义闲音闲。
<br>
<br>　　注⑦索隐案：旧说云上池水谓水未至地，盖承取露及竹木上水，取之以和药，服之
三十日，当见鬼物也。
<br>
<br>　　注⑧索隐方犹边也。言能隔墙见彼边之人，则眼通神也。
<br>
<br>　　注⑨正义五藏谓心p肺p脾p肝p肾也。六府谓大小肠p胃p胆p膀胱p三焦也。
王叔和脉经云：“左手脉横，症在左；右手脉横，症在右。脉，头大者在上，头小者在
下。两手脉，结上部者濡，结中部者缓，结三里者豆起。阳邪来见浮洪，阴邪来见沈细，
水谷来见坚实。”
<br>
<br>　　注⑩索隐诊，邹氏音丈忍反，刘氏音陈忍反。司马彪云：“诊，占也。”
<br>
<br>　　注⑾正义号卢医。今济州卢县。</span>
<br>
<br>　　当晋昭公时，①诸大夫强而公族弱，赵简子为大夫，专国事。简子疾，五日不知人，
②大夫皆惧，于是召扁鹊。扁鹊入视病，出，董安于问扁鹊，扁鹊曰：“血脉治也，而
何怪！昔秦穆公尝如此，七日而寤。寤之日，告公孙支与子舆③曰：‘我之帝所甚乐。
吾所以久者，适有所学也。④帝告我：“晋国且大乱，五世不安。其后将霸，未老而死。
<br>
<br>　　霸者之子且令而国男女无别。”’公孙支书而藏之，秦策于是出。夫献公之乱，文
公之霸，而襄公败秦师于ザ归纵淫，此子之所闻。今主君之病与之同，不出三日必闲，
闲必有言也。”
<br>
<br>　　<span style="font-size:10.5pt;color:'004060'">注①索隐案左氏，简子专国在定p顷二公之时，非当昭公之世。且赵系家□此事亦
在定公之初。
<br>
<br>　　注②索隐案：韩子云“十日不知人”，所记异也。
<br>
<br>　　注③索隐案：二子皆秦大夫。公孙支，子桑也。子舆未详。
<br>
<br>　　注④索隐适音释。言我适来有所受教命，故云学也。</span>
<br>
<br>　　居二日半，简子寤，语诸大夫曰：“我之帝所甚乐，与百神游于钧天，广乐九奏万
舞，不类三代之乐，其声动心。有一熊欲援我，帝命我射之，中熊，熊死。
<br>
<br>　　有罴来，我又射之，中罴，罴死。帝甚喜，赐我二笥，皆有副。吾见儿在帝侧，帝
属我一翟犬，曰：‘及而子之壮也以赐之。’帝告我：‘晋国且世衰，七世而亡。①嬴
姓将大败周人于范魁之西，②而亦不能有也。’”董安于受言，书而藏之。以扁鹊言告
简子，简子赐扁鹊田四万亩。
<br>
<br>　　<span style="font-size:10.5pt;color:'004060'">注①正义晋定公p出公p哀公p幽公p烈公p孝公p静公为七世。静公二年，为三
晋所灭。据此及赵世家，简子疾在定公之十一年也。
<br>
<br>　　注②正义嬴，赵氏本姓也。周人谓]也。晋亡之后，赵成侯三年，伐]，取乡邑七
十三是也。贾逵云“小阜曰魁”也。</span>
<br>
<br>　　其后扁鹊过虢。①虢太子②死，③扁鹊至虢宫门下，问中庶子喜方者④曰：“太子
何病，国中治穰过于事？”中庶子曰：“太子病血气不时，交错而不得泄，暴发于外，
则为中害。精神不能止邪气，邪气畜积而不得泄，是以阳缓而阴急，故暴而死。”⑤
扁鹊曰：“其死何如时？”曰：“鸡鸣至今。”曰：“收乎？”⑥曰：“未也，其死未能半日也。”“言臣齐勃海秦越人也，家在
于郑，未尝得望精光侍谒于前也。闻太子不幸而死，臣能生之。”中庶子曰：“先生得无诞之乎？何以言太子可生也！臣闻上古之时，医有俞跗，⑦治病不以汤液醴洒，⑧K石挢引，案N毒熨，⑨一拨见病之应，因五藏之输，⑩乃割皮解肌，
诀脉结筋，搦髓脑，揲荒⑾爪幕，⑿湔浣⒀肠胃，漱涤五藏，练精易形。先生之方能若
是，则太子可生也；不能若是而欲生之，曾不可以告咳婴之儿。”终日，扁鹊仰天叹曰：
“夫子之为方也，若以管窥天，以视文。越人之为方也，不待切脉⒁望色⒂听声⒃写
形，⒄言病之所在。闻病之阳，论得其阴；闻病之阴，论得其阳。⒅病应见于大表，不
出千里，决者至，不可曲止也。⒆子以吾言为不诚，试入诊太子，当闻其耳鸣而鼻张，
⒇循其两股以至于阴，当尚温也。”
<br>
<br>　　<span style="font-size:10.5pt;color:'004060'">注①正义陕州城，古虢国。又陕州河北县东北下阳故城，古虢，□晋献公灭者。又
洛州泛水县古东虢国。而未知扁鹊过何者，盖虢至此并灭也。
<br>
<br>　　注②集解傅玄曰：“虢是晋献公时先是百二十年灭矣，是时焉得有虢？”索隐案：
傅玄云“虢是晋献所灭，先此百二十余年，此时焉得有虢”，则此云“虢太子”，非也。
然案虢后改称郭，春秋有郭公，盖郭之太子也。
<br>
<br>　　注③正义下云“色废脉乱”，故形静如死状也。
<br>
<br>　　注④索隐喜音许既反。喜，好也，爱也。方，方技之人也。正义中庶子，古官号也。
喜方，好方术，不书姓名也。
<br>
<br>　　注⑤索隐音厥。正义释名云：“，气从下起上行，外及心胁也。”
<br>
<br>　　注⑥集解收谓棺敛。
<br>
<br>　　注⑦索隐音臾附。下又音趺。正义臾附二音。应劭云：“黄帝时将也。”
<br>
<br>　　注⑧正义上音礼，下山解反。
<br>
<br>　　注⑨索隐K音士咸反，谓石针也。挢音九兆反，谓为按摩之法，夭挢引身，如熊顾
鸟伸也。N音玩，亦谓按摩而玩弄身体使调也。毒熨谓毒病之处以药物熨帖也。
<br>
<br>　　注⑩索隐音东注反。正义八十一难云：“肺之原出于太渊，心之原出于太陵，肝之
原出于太冲，脾之原出于太白，肾之原出于太溪，少阴之原出于兑骨，胆之原出于丘虚，
胃之原出于冲阳，三焦之原出于阳池，膀胱之原出于京骨，大肠之原出于合谷，小肠之
原出于腕骨。十二经皆以输为原也。”按：此五藏六府之输也。
<br>
<br>　　注⑾集解徐广曰：“揲音舌。”索隐搦音女角反。揲音舌。荒，膏荒也。
<br>
<br>　　注⑿索隐幕音漠。漠，病也。谓以爪决之。正义以爪决其阑幕也。
<br>
<br>　　注⒀正义上子钱反，下胡管反。
<br>
<br>　　注⒁正义黄帝素问云：“待切脉而知病。寸口六脉，三阴三阳，皆随春秋冬夏观其
脉之变，则知病之逆顺也。”杨玄操云：“切，按也。”
<br>
<br>　　注⒂正义素问云：“面色青，脉当弦急；面色赤，脉当浮而短；面色黑，脉当沉浮
而滑也。”
<br>
<br>　　注⒃正义素问云：“好哭者肺病，好歌者脾病，好妄言者心病，好呻吟者肾病，好
叫呼者肝病也。”
<br>
<br>　　注⒄正义素问云：“欲得温而不欲见人者藏家病，欲得寒而见人者府家病也。”
<br>
<br>　　注⒅正义八十一难云：“阴病行阳，阳病行阴，故令幕在阴，俞在阳。”杨玄操云：
“腹为阴，五藏幕皆在腹，故云幕皆在阴。背为阳，五藏俞皆在背，故云俞皆在阳。内
藏有病则出行于阳，阳俞在背也。外体有病则入行于阴，阴幕在腹也。”针法云：“从
阳引阴，从阴引阳也。”
<br>
<br>　　注⒆索隐止，语助也。不可委曲具言。正义言皆有应见，不可曲言病之止住所在也。
<br>
<br>　　注⒇正义音涨。</span>
<br>
<br>　　中庶子闻扁鹊言，目眩然而不i，①舌挢然而不下，②乃以扁鹊言入报虢君。虢君
闻之大惊，出见扁鹊于中阙，曰：“窃闻高义之日久矣，然未尝得拜谒于前也。先生过
小国，幸而举之，偏国寡臣③幸甚。有先生则活，无先生则弃捐填沟壑，长终而不得反。”
言末卒，因嘘唏服臆，④魂精泄横，流涕长潸，⑤忽忽承跃，⑥悲不能自止，容貌变更。
扁鹊曰：“若太子病，所谓‘尸’者也。夫以阳入阴中，动胃⑦W⑧缘，⑨中经维络，
⑩别下于三焦p膀胱，⑾是以阳脉下遂，⑿阴脉上争，⒀会气闭而不通，⒁阴上而
阳内行，下内鼓而不起，上外绝而不为使，上有绝阳之络，下有破阴之纽，⒂破阴绝阳，
*(之)*色*(已)*废⒃脉乱，故形静如死状。太子未死也。夫以阳入阴支兰藏者生，⒄以
阴入阳支兰藏者死。凡此数事，皆五藏中之时暴作也。良工取之，⒅拙者疑殆。”
<br>
<br>　　<span style="font-size:10.5pt;color:'004060'">注①索隐眩音县。i音舜。
<br>
<br>　　注②索隐挢音纪兆反。挢，举也。
<br>
<br>　　注③索隐谓虢君自谦，云己是偏远之国，寡小之臣也。
<br>
<br>　　注④索隐上音皮力反，下音忆。
<br>
<br>　　注⑤集解徐广曰：“一云‘言未卒，因涕泣交流，嘘唏不能自止’也。”索隐潸音
山。长潸谓长垂泪也。
<br>
<br>　　注⑥索隐音接。跃即睫也。承跃，言泪恒垂以承于睫也。
<br>
<br>　　注⑦正义八十一难云：“脉居阴部反阳脉见者，为阳入阴中，是阳乘阴也，脉虽时
沉娑短，此谓阳中伏阴也。脉居阳部而阴脉见者，是阴乘阳也，脉虽时沉滑而长，此
谓阴中伏阳也。胃，水谷之海也。”
<br>
<br>　　注⑧索隐音直延反。
<br>
<br>　　注⑨正义W音直延反。W缘谓脉缠绕胃也。素问云“延缘落，络脉也”，恐非此义
也。
<br>
<br>　　注⑩集解徐广曰：“维，一作‘结’。”正义八十一难云：“十二经脉，十五络脉，
阳维阴维之脉也。”
<br>
<br>　　注⑾正义八十一难云：“三焦者，水谷之道路，气之所终始也。上焦在心下，下鬲
在胃上口也。中焦在胃中脘，不上不下也。下焦在脐下，当膀胱上口也。膀胱者，津液之府也，溺九升九合也。”言经络下于三焦及膀胱也。
<br>
<br>　　注⑿集解徐广曰：“一作‘队’。”
<br>
<br>　　注⒀正义遂音直类反。素问云：“阳脉下遂难反，阴脉上争如弦也。”
<br>
<br>　　注⒁正义八十一难云：“府会太仓，藏会季胁，筋会阳陵泉，髓会绝骨，血会鬲俞，
骨会大杼，脉会大渊，气会三焦，此谓八会也。”
<br>
<br>　　注⒂正义女九反。素问云：“纽，赤脉也。”
<br>
<br>　　注⒃集解徐广曰：“一作‘发’。”
<br>
<br>　　注⒄正义素问云：“支者顺节，兰者横节，阴支兰胆藏也。”
<br>
<br>　　注⒅正义八十一难云：“知一为下工，知二为中工，知三为上工。上工者十全九，
中工者十全八，下工者十全六。”吕广云：“五藏一病辄有五，解一藏为下工，解三藏
为中工，解五藏为上工也。”</span>
<br>
<br>　　扁鹊乃使弟子子阳①厉针砥石，②以取外三阳五会。③有闲，太子苏。
<br>
<br>　　乃使子豹为五分之熨，以八减之齐④和煮之，以更⑤熨两胁下。太子起坐。
<br>
<br>　　更适阴阳，但服汤二旬而复故。故天下尽以扁鹊为能生死人。扁鹊曰：“越人非能
生死人也，此自当生者，越人能使之起耳。”
<br>
<br>　　<span style="font-size:10.5pt;color:'004060'">注①索隐阳，扁鹊之弟子也。
<br>
<br>　　注②索隐针音针。厉谓磨也。砥音脂。
<br>
<br>　　注③正义素问云：“手足各有三阴三阳：太阴，少阴，厥阴；太阳，少阳，阳明也。
五会谓百会p胸会p听会p气会p会也。”
<br>
<br>　　注④索隐五分之熨，八减之齐。案：言五分之熨者，谓熨之令温暖之气入五分也。
八减之齐者，谓药之齐和所减有八。并越人当时有此方也。
<br>
<br>　　注⑤正义格彭反。</span>
<br>
<br>　　扁鹊过齐，齐桓侯客之。①入朝见，曰：“君有疾在腠理，②不治将深。”
<br>
<br>　　桓侯曰：“寡人无疾。”扁鹊出，桓侯谓左右曰：“医之好利也，欲以不疾者为功。”
后五日，扁鹊复见，曰：“君有疾在血脉，不治恐深。”桓侯曰：“寡人无疾。”扁鹊
出，桓侯不悦。后五日，扁鹊复见，曰；“君有疾在肠胃闲，不治将深。”桓侯不应。
扁鹊出，桓侯不悦。后五日，扁鹊复见，望见桓侯而退走。
<br>
<br>　　桓侯使人问其故。扁鹊曰：“疾之居腠理也，汤熨之所及也；在血脉，针石之所及
也；其在肠胃，酒醪之所及也；其在骨髓，虽司命无柰之何。今在骨髓，臣是以无请也。”
后五日，桓侯体病，使人召扁鹊，扁鹊已逃去。桓侯遂死。
<br>
<br>　　<span style="font-size:10.5pt;color:'004060'">注①集解傅玄曰：“是时齐无桓侯。”S谓是齐侯田和之子桓公午也。索隐案：
<br>
<br>　　傅玄曰“是时齐无桓侯”。裴S云“谓是齐侯田和之子桓公午也”。盖与赵简子颇
亦相当。
<br>
<br>　　注②正义上音凑，谓皮肤。</span>
<br>
<br>　　使圣人预知微，能使良医得蚤从事，则疾可已，身可活也。人之所病，病疾多；①而医之所病，病道少。②故病有六不治：骄恣不论于理，一不治也；轻身重财，二不治也；衣食不能适，三不治也；阴阳并，藏气不定，四不治也；形羸不能服药，五
不治也；信巫不信医，六不治也。有此一者，则重难治也。
<br>
<br>　　<span style="font-size:10.5pt;color:'004060'">注①正义病厌患多也，言人厌患疾病多甚也。
<br>
<br>　　注②集解徐广曰；“所病犹疗病也。”</span>
<br>
<br>　　扁鹊名闻天下。过邯郸，闻贵妇人，即为带下医；过雒阳，闻周人爱老人，即为耳
目痹①医；来入咸阳，闻秦人爱小儿，即为小儿医：随俗为变。秦太医令李醯自知伎不
如扁鹊也，使人刺杀之。至今天下言脉者，由扁鹊也。
<br>
<br>　　<span style="font-size:10.5pt;color:'004060'">注①索隐音必二反。</span>
<br>
<br>　　太仓公者，齐太仓长，临人也，姓淳于氏，名意。①少而喜医方术。高后八年，
更受师同郡元里公乘阳庆。②庆年七十余，无子，使意尽去其故方，更悉以禁方予之，
传黄帝p扁鹊之脉书，五色诊病，③知人死生，决嫌疑，定可治，及药论，甚精。受之
三年，为人治病，决死生多验。然左右行游诸侯，不以家为家，或不为人治病，病家多
怨之者。
<br>
<br>　　<span style="font-size:10.5pt;color:'004060'">注①正义括地志云：“淳于国城在密州安丘县东北三十里，古之斟灌国也。春秋
‘州公如曹’，传云‘冬，淳于公如曹’。注水经云‘淳于县，故夏后氏之斟灌国也，
周武王以封淳于公，号淳于国也’。”
<br>
<br>　　注②正义百官表云公乘，第八爵也。颜师古云：“言其得乘公之车也。”
<br>
<br>　　注③正义八十一难云：“五藏有色，皆见于面，亦当与寸口尺内相应也。”其面色
与相应，已见前也。</span>
<br>
<br>　　文帝四年中，人上书言意，以刑罪当传西之长安。①意有五女，随而泣。意怒，骂
曰：“生子不生男，缓急无可使者！”于是少女缇萦伤父之言，②乃随父西。上书曰：
“妾父为吏，齐中称其廉平，今坐法当刑。妾切痛死者不可复生而刑者不可复续，③虽
欲改过自新，其道莫由，终不可得。妾愿入身为官婢，以赎父刑罪，使得改行自新也。”
书闻，上悲其意，此岁中亦除肉刑法。④
<br>
<br>　　<span style="font-size:10.5pt;color:'004060'">注①索隐传音竹恋反。传，乘传送之。
<br>
<br>　　注②索隐缇音啼。萦音纡营反。
<br>
<br>　　注③集解徐广曰：“一作‘赎’。”
<br>
<br>　　注④集解徐广曰：“案年表孝文十二年除肉刑。”正义汉书刑法志云“孝文帝即位
十三年，除肉刑三”。孟康云：“黥劓二，左右趾一，凡三也。”班固诗曰：“三王德弥薄，惟后用肉刑。太仓令有罪，就递长安城。自恨身无子，困急独茕茕。小女痛父言，死者不可生。上书诣阙下，思古歌鸡鸣。忧心摧折裂，晨风扬激声。圣汉
孝文帝，恻然感至情。百男何愦愦，不如一缇萦！”</span>
<br>
<br>　　意家居，诏召问所为治病死生验者几何人也，主名为谁。
<br>
<br>　　诏问故太仓长臣意：“方伎所长，及所能治病者？①有其书无有？皆安受学？
<br>
<br>　　受学几何岁？尝有所验，何县里人也？何病？医药已，其病之状皆何如？具悉而对。”
臣意对曰：
<br>
<br>　　<span style="font-size:10.5pt;color:'004060'">注①集解徐广曰：“一作‘为’，为亦治。”</span>
<br>
<br>　　自意少时，喜医药，医药方试之多不验者。至高后八年，①得见师临元里公乘阳
庆。庆年七十余，意得见事之。谓意曰：“尽去而方书，非是也。庆有古先道遗传黄帝
p扁鹊之脉书，五色诊病，知人生死，决嫌疑，定可治，及药论书，甚精。我家给富，
心爱公，欲尽以我禁方书悉教公。”臣意即曰：“幸甚，非意之所敢望也。”臣意即避
席再拜谒，受其脉书上下经p五色诊p奇咳②术p揆度阴阳外变p药论p石神p接阴阳
禁书，受读解验之，可一年所。明岁即验之，有验，然尚未精也。要事之三年所，即尝
已为人治，诊病决死生，有验，精良。今庆已死十年所，臣意年尽三年，年三十九岁也。
<br>
<br>　　<span style="font-size:10.5pt;color:'004060'">注①集解徐广曰：“意年三十六。”
<br>
<br>　　注②集解奇音羁。咳音该。正义八十一难云：“奇经八脉者，有阳维，有阴维，有
阳F，有阴F，有冲，有督，有任，有带之脉。凡此八者，皆不拘于经，故云奇经八脉
也。”顾野王云：“胲当F也。”又云：“胲指毛皮也。”文志有五音奇胲用兵二十
六卷。许慎云：“胲，军中约也。”</span>
<br>
<br>　　齐侍御史成自言病头痛，臣意诊其脉，告曰：“君之病恶，不可言也。”即出，独
告成弟昌曰：“此病疽①也，内发于肠胃之闲，后五日当A肿，②后八日呕脓③死。”
成之病得之饮酒且内。成即如期死。所以知成之病者，臣意切其脉，得肝气。肝气浊④
而静，⑤此内关之病也。⑥脉法曰“脉长而弦，不得代四时者，⑦其病主在于肝。和即
经主病也，⑧代则络脉有过”。⑨经主病和者，其病得之筋髓里。其代绝而脉贲者，病
得之酒且内。所以知其后五日而A肿，八日呕脓死者，切其脉时，少阳初代。代者经病，
病去过人，人则去。络脉主病，当其时，少阳初关一分，故中热而脓未发也，及五分，
则至少阳之界，⑩及八日，则呕脓死，故上二分而脓发，至界而A肿，尽泄而死。热上
则熏阳明，烂流络，流络动则脉结发，脉结发则烂解，故络交。热气已上行，至头而动，
故头痛。
<br>
<br>　　<span style="font-size:10.5pt;color:'004060'">注①集解七如反。
<br>
<br>　　注②正义上于恭反，下之勇反。
<br>
<br>　　注③正义女东反。
<br>
<br>　　注④集解徐广曰：“一作‘黾’。”
<br>
<br>　　注⑤集解徐广曰；“一作‘清’。”
<br>
<br>　　注⑥正义八十一难云：“关遂入尺为内关。”吕广云；“脉从关至尺泽，名内关也。”
<br>
<br>　　注⑦正义王叔和脉经云：“来数而中止，不能自还，因而复动者，名曰代。代者死。”
素问曰：“病在心，愈在夏，甚于冬；病在脾，愈在秋，甚于春；病在肺，愈在冬，甚
于夏；病在肾，愈在春，甚于夏；病在肝，愈在夏，甚于秋也。”
<br>
<br>　　注⑧正义王叔和脉经云：“脉长而弦，病于肝也。”素问云：“得病于筋，肝之和
也。”
<br>
<br>　　注⑨正义素问云：“脉有不及，有太过，有经，有络。和即经主病，代则络有过也。”
八十一难云：“关之前者，阳之动也，脉当见九分而浮。过者法曰太过，减者法曰不及。
遂上鱼际为溢，为外关内格，此阴乘之脉也。关以后者，阴之动也，脉当见一寸而沉。
过者法曰太过，减者法曰不及。遂入尺为覆，为内关外格，此阳乘之脉也。故曰覆溢，
是其真藏之脉，人不病而死也。”吕广云：“过九分，出一寸，各名太过也。不及九分，
至二分或四分五分，此太过。不满一寸，见八分或五分六分，此不及。”
<br>
<br>　　注⑩集解徐广曰：“一作‘分’。上章曰‘肝与心相去五分，故曰五日尽’也。”
正义王叔和脉经云：“分别三门*(镜)**[境]*界脉候所主，云从鱼际至高骨，却行一寸，
其中名曰寸口；其自高骨从寸至尺，名曰尺泽，故曰尺。寸后尺前，名曰关。阳出阴入，
以关为界，阳出三分，故曰三阴三阳。阳生于尺，动于寸；阴生于寸，动于尺。寸主射
上焦，出头及皮毛，竟手。关主射中焦，腹及于腰。尺主射下焦，少腹至足也。”</span>
<br>
<br>　　齐王中子诸婴儿小子病，召臣意诊切其脉，告曰：“气鬲病。病使人烦懑，食不下，
时呕沫。病得之*(少)**[心]*忧，数媸骋。”①臣意即为之作下气汤以饮之，一日气
下，二日能食，三日即病愈。所以知小子之病者，诊其脉，心气也，浊②躁而经也，此
络阳病也。脉法曰“脉来数疾去难而不一者，病主在心”。
<br>
<br>　　周身热，脉盛者，为重阳。③重阳者，T心主。④故烦懑食不下则络脉有过，络脉
有过则血上出，血上出者死。此悲心所生也，病得之忧也。
<br>
<br>　　<span style="font-size:10.5pt;color:'004060'">注①索隐嬉粢梢曳础嬲撸风痹嫒徊坏枚也。
<br>
<br>　　注②集解徐广曰：“一作‘黾’，又作‘猛’。”
<br>
<br>　　注③索隐上音直陇反。
<br>
<br>　　注④集解徐广曰：“T音唐。T者，荡也。谓病荡心者，犹刺其心。”索隐T，依
字读。正义八十一难云：“手心主中宫，在中部。”杨玄操云：“手心主胞络也。自脐
已上至带鬲为中焦也。”</span>
<br>
<br>　　齐郎中令循病，医皆以为入中，而刺之。臣意诊之，曰：“涌疝也，①令人不
得前后溲。”②循曰：“不得前后溲三日矣。”臣意饮以火齐汤，③一饮得前*[后]*溲，
再饮大溲，三饮而疾愈。病得之内。所以知循病者，切其脉时，右口气急，④脉无五藏
气，右口⑤脉大而数。数者中下热而涌，左为下，右为上，皆无五藏应，故曰涌疝。中
热，故溺赤也。⑥
<br>
<br>　　<span style="font-size:10.5pt;color:'004060'">注①索隐上音勇。下音讪，所谏反。邹诞生疝音山也。
<br>
<br>　　注②索隐溲音所留反。前溲谓小便。后溲，大便也。
<br>
<br>　　注③正义饮，于禁反。
<br>
<br>　　注④集解徐广曰：“右，一作‘有’。”正义王叔和脉经云：“右手寸口乃气口也。”
<br>
<br>　　注⑤正义谓右手寸口也。
<br>
<br>　　注⑥正义溺，徒吊反。</span>
<br>
<br>　　齐中御府长信病，臣意入诊其脉，告曰：“热病气也。然暑汗，脉少衰，不死。”曰：“此病得之当浴流水而寒甚，已则热。”信曰：“唯，然！①往冬时，为王使于楚，至莒县②阳周水，而莒桥梁颇坏，信则③车辕未欲渡也，马惊，即堕，信身入
水中，几死，吏即来救信，出之水中，衣尽濡，有闲而身寒，已热如火，至今不可以见
寒。”臣意即为之液汤火齐逐热，一饮汗尽，再饮热去，三饮病已。即使服药，出入二
十日，身无病者。所以知信之病者，切其脉时，并阴。脉法曰“热病阴阳交者死”。切
之不交，并阴。并阴者，脉顺清而愈，其热虽未尽，犹活也。肾气有时闲浊，④在太阴
脉口而希，是水气也。肾固主水，故以此知之。失治一时，即转为寒热。
<br>
<br>　　<span style="font-size:10.5pt;color:'004060'">注①正义唯，惟癸反。
<br>
<br>　　注②正义莒，密州县。
<br>
<br>　　注③正义音牵。
<br>
<br>　　注④集解徐广曰：“一作‘黾’。”</span>
<br>
<br>　　齐王太后病，召臣意入诊脉，曰：“风瘅客脬，①难于大小溲，溺赤。”臣意饮以
火齐汤，一饮即前后溲，再饮病已，溺如故。病得之流汗出<img src="images/105a.bmp">。②<img src="images/105a.bmp">者，去衣而汗也。
所以知齐王太后病者，臣意诊其脉，切其太阴之口，湿然风气也。脉法曰“沉之而大坚，
③浮之而大紧者，④病主在肾”。肾切之而相反也，脉大而躁。大者，膀胱气也；躁者，
中有热而溺赤。
<br>
<br>　　<span style="font-size:10.5pt;color:'004060'">注①索隐瘅，病也，音。脬音普交反，字或作“胞”。正义瘅音单旱*(也)**[反]
*。脬亦作“胞”，膀胱也。言风瘅之病客居在膀胱。
<br>
<br>　　注②索隐刘氏音巡。
<br>
<br>　　注③正义沉，一作“深”。王叔和脉经云：“脉大而坚，病出于肾也。”
<br>
<br>　　注④正义紧音吉忍反。素问云：“脉短实而数，有似切绳，名曰紧也。”</span>
<br>
<br>　　齐章武里曹山跗病，①臣意诊其脉，曰：“肺消瘅也，加以寒热。”即告其人曰：
“死，不治。适其共养，此不当医②治。”法曰“后三日而当狂，妄起行，欲走；后五
日死”。即如期死。山跗病得之盛怒而以接内。所以知山跗之病者，臣意切其脉，肺气
热也。脉法曰“不平不鼓，形”。③此五藏高之远数以经病也，故切之时不平而代。
④不平者，血不居其处；代者，时参击并至，乍躁乍大也。此两络脉绝，故死不治。所
以加寒热者，言其人尸夺。尸夺者，形；形者，不当关灸K石及饮毒药也。臣意未
往诊时，齐太医先诊山跗病，灸其足少阳脉口，而饮之半夏丸，病者即泄注，腹中虚；
又灸其少阴脉，是坏肝刚绝深，如是重损病者气，以故加寒热。所以后三日而当狂者，
肝一络连属结绝乳下阳明，⑤故络绝，开阳明脉，阳明脉伤，即当狂走。后五日死者，
肝与心相去五分，故曰五日尽，尽即死矣。
<br>
<br>　　<span style="font-size:10.5pt;color:'004060'">注①索隐跗，方符反。
<br>
<br>　　注②索隐适音释。共音恭。案：谓山跗家适近所持财物共养我，我不敢当，以言其
人不堪疗也。
<br>
<br>　　注③集解徐广曰：“一作‘散’。”正义王叔和脉经云：“平谓春肝木王，其脉细
而长；夏心火王，其脉洪大而散；六月脾土王，其脉大阿阿而缓；秋肺金王，其脉浮
而短；冬肾水王，其脉沉而滑：名平脉也。”
<br>
<br>　　注④正义素问云：“血气易处曰不平，脉候动不定曰代。”
<br>
<br>　　注⑤正义素问云：“乳下阳明，胃络也。”</span>
<br>
<br>　　齐中尉潘满如病少腹痛，①臣意诊其脉，曰：“遗积瘕也。”②臣意即谓齐太仆臣
饶p内史臣繇曰：“中尉不复自止于内，则三十日死。”后二十余日，溲血死。病得之
酒且内。所以知潘满如病者，臣意切其脉深小弱，其卒然合③合也，是脾气也。④右脉
口气至紧小，⑤见瘕气也。以次相乘，故三十日死。三阴俱抟者，⑥如法；不俱抟者，
决在急期；一抟一代者，近也。故其三阴抟，溲血如前止。⑦
<br>
<br>　　<span style="font-size:10.5pt;color:'004060'">注①正义少音式妙反。王叔和脉经云：“脉急，疝瘕少腹痛也。”
<br>
<br>　　注②索隐刘氏音加雅反，旧音遐，邹氏音嫁。正义龙鱼河图云：“犬狗鱼鸟不熟食
之，成瘕痛。”
<br>
<br>　　注③集解徐广曰：“一云‘来然合’。”
<br>
<br>　　注④正义卒音葱忽反。卒，一本作“来”。素问云：“疾病之生，生于五藏。
<br>
<br>　　五藏之合，合于六府。肝合气于胆，心合气于小肠，脾合气于胃，肺合气于大肠，
肾合气于膀胱。三焦内主劳。”
<br>
<br>　　注⑤正义上音结忍反。
<br>
<br>　　注⑥正义如淳云：“音徒端反。”素问云：“左脉口曰少阴，少阴之前名厥阴，右
脉口曰太阴，此三阴之脉也。”
<br>
<br>　　注⑦集解徐广曰：“前，一作‘筋’也。”</span>
<br>
<br>　　阳虚侯相赵章病，召臣意。医皆以为寒中，臣意诊其脉曰：“风。”①风者，
饮食下嗌②而辄出不留。法曰“五日死”，而后十日乃死。病得之酒。
<br>
<br>　　所以知赵章之病者，臣意切其脉，脉来滑，是内风气也。饮食下嗌而辄出不留者，
法五日死，皆为前分界法。③后十日乃死，所以过期者，其人嗜粥，故中藏实，中藏实
故过期。师言曰“安谷者过期，不安谷者不及期”。
<br>
<br>　　<span style="font-size:10.5pt;color:'004060'">注①集解音洞。言洞彻入四支。索隐下云“饮食下嗌辄出之”，是风疾洞彻五藏，
故曰风。
<br>
<br>　　注②集解音益，谓喉下也。
<br>
<br>　　注③正义分，扶问反。</span>
<br>
<br>　　济北王病，召臣意诊其脉，曰：“风蹶胸满。”即为药酒，尽三石，病已。得之汗
出伏地。所以知济北王病者，臣意切其脉时，风气也，心脉浊。①病法“过入其阳，阳
气尽而阴气入”。阴气入张，则寒气上而热气下，故胸满。汗出伏地者，切其脉，气阴。
阴气者，病必入中，出及水也。②
<br>
<br>　　<span style="font-size:10.5pt;color:'004060'">注①集解徐广曰：“一作‘黾’。”
<br>
<br>　　注②索隐音士咸反。正义顾野王云：“手足液，身体酢Ｒ舫Ｗ品础！</span>
<br>
<br>　　齐北宫司空命妇①出于②病，医皆以为风入中，病主在肺，③刺其足少阳脉。臣
意诊其脉，曰：“病气疝，客于膀胱，难于前后溲，而溺赤。病见寒气则遗溺，使人腹
肿。”出于病得之欲溺不得，因以接内。所以知出于病者，切其脉大而实，其来难，是
蹶阴之动也。④脉来难者，疝气之客于膀胱也。
<br>
<br>　　腹之所以肿者，言蹶阴之络结小腹也。蹶阴有过则脉结动，动则腹肿。臣意即灸其
足蹶阴之脉，左右各一所，即不遗溺而溲清，小腹痛止。即更为火齐汤以饮之，三日而
疝气散，即愈。
<br>
<br>　　<span style="font-size:10.5pt;color:'004060'">注①集解徐广曰：“一作‘奴’。奴盖女奴。”
<br>
<br>　　注②正义命妇名也。
<br>
<br>　　注③集解徐广曰：“一作‘肝’。”
<br>
<br>　　注④正义邹*[云]*：“厥阴之脉也。”</span>
<br>
<br>　　故济北王阿母①自言足热而懑，臣意告曰：“热蹶也。”则刺其足心各三所，案之
无出血，病旋已。②病得之饮酒大醉。
<br>
<br>　　<span style="font-size:10.5pt;color:'004060'">注①集解徐广曰：“济，一作‘齐王’。”索隐案：是王之奶母也。正义服虔云：
“乳母也。”郑*[云]*：“慈己者。”
<br>
<br>　　注②索隐言寻则已止也。正义谓旋转之闲，病则已止也。</span>
<br>
<br>　　济北王召臣意诊脉诸女子侍者，至女子竖，竖无病。臣意告永巷长曰：“竖伤脾，
不可劳，法当春呕血死。”臣意言王曰：“才人女子竖何能？”王曰：“是好为方，多
伎能，为所是案法新，①往年市之民所，四百七十万，曹偶四人。”②王曰：“得毋有
病乎？”臣意对曰：“竖病重，在死法中。”王召视之，其颜色不变，以为不然，不卖
诸侯所。至春，竖奉剑从王之厕，王去，竖后，王令人召之，即仆于厕，③呕血死。病
得之流汗。流汗者，*(同)*法病内重，毛发而色泽，脉不衰，此亦*(关)*内*[关]*之病
也。
<br>
<br>　　<span style="font-size:10.5pt;color:'004060'">注①集解徐广曰：“所，一作‘取’。”索隐谓于旧方技能生新意也。
<br>
<br>　　注②索隐案：当今之四千七百贯也。曹偶犹等辈也。
<br>
<br>　　注③索隐仆音赴，又音步北反。</span>
<br>
<br>　　齐中大夫病龋齿，①臣意灸其左大阳明脉，即为苦参汤，日嗽三升，出入五六日，
病已。得之风，及卧开口，食而不嗽。
<br>
<br>　　<span style="font-size:10.5pt;color:'004060'">注①正义上丘羽反。释名云：“龋，朽也。虫啮之，缺朽也。”</span>
<br>
<br>　　川王美人怀子而不乳，①来召臣意。臣意往，饮以莨耸②药一撮，以酒饮之，旋
乳。③臣意复诊其脉，而脉躁。躁者有余病，即饮以消石一齐，出血，血如豆比五六枚。④
<br>
<br>　　<span style="font-size:10.5pt;color:'004060'">注①索隐乳音人喻反。乳，生也。
<br>
<br>　　注②正义浪宕二音。
<br>
<br>　　注③索隐旋乳者，言回旋即生也。
<br>
<br>　　注④索隐比音必利反。</span>
<br>
<br>　　齐丞相舍人奴从朝入宫，臣意见之食闺门外，望其色有病气。臣意即告宦者平。
<br>
<br>　　平好为脉，学臣意所，臣意即示之舍人奴病，告之曰：“此伤脾气也，当至春鬲塞
不通，不能食饮，法至夏泄血死。”宦者平即往告相曰：“君之舍人奴有病，病重，死
期有日。”相君曰：“卿何以知之？”曰：“君朝时入宫，君之舍人奴尽食闺门外，平
与仓公立，即示平曰，病如是者死。”相即召舍人*(奴)*而谓之曰：“公奴有病不？”
舍人曰：“奴无病，身无痛者。”至春果病，至四月，泄血死。所以知奴病者，脾气周乘五
藏，伤部而交，故伤脾之色也，望之杀然黄，①察之如死青之兹。医不知，以为大虫，
②不知伤脾。所以至春死病者，胃气黄，黄者土气也，土不胜木，故至春死。所以至夏
死者，脉法曰“病重而脉顺清者曰内关”，内关之病，人不知其所痛，心急然无苦。若
加以一病，死中春；一愈顺，及一时。其所以四月死者，诊其人时愈顺。愈顺者，人尚
肥也。奴之病得之流汗数出，*(灸)**[炙]*于火而以出见大风也。
<br>
<br>　　<span style="font-size:10.5pt;color:'004060'">注①集解徐广曰：“杀音苏葛反。”正义杀，苏亥反。
<br>
<br>　　注②索隐即W虫也。</span>
<br>
<br>　　川王病，召臣意诊脉，曰：“蹶上①为重，头痛身热，使人烦懑。”②臣意即以
寒水拊其头，③刺足阳明脉，左右各三所，病旋已。病得之沐发未干而卧。诊如前，所
以蹶，头热至肩。
<br>
<br>　　<span style="font-size:10.5pt;color:'004060'">注①正义时掌反。蹶，逆气上也。
<br>
<br>　　注②正义亡本反。非但有烦也。
<br>
<br>　　注③索隐拊音附，又音抚。</span>
<br>
<br>　　齐王黄姬兄黄长卿家有酒召客，召臣意。诸客坐，未上食。臣意望见王后弟宋建，
告曰：“君有病，往四五日，君要胁痛不可a仰，①又不得小溲。不亟治，病即入濡肾。
及其未舍五藏，急治之。病方今客肾濡，②此所谓‘肾痹’也。”
<br>
<br>　　宋建曰：“然，建故有要脊痛。往四五日，天雨，黄氏诸倩③见建家京下方石，④
即弄之，建亦欲效之，效之不能起，即复置之。暮，要脊痛，不得溺，至今不愈。”建
病得之好持重。所以知建病者，臣意见其色，太阳色干，肾部上及界要以下者枯四分所，
故以往四五日知其发也。臣意即为柔汤使服之，十八日所而病愈。
<br>
<br>　　<span style="font-size:10.5pt;color:'004060'">注①正义上音免。
<br>
<br>　　注②正义濡，溺也。病方客在肾，欲溺，肾也。
<br>
<br>　　注③集解徐广曰：“倩者，女也。”S案：方言曰“东齐之闲，谓之倩”。
<br>
<br>　　郭璞曰“言可假倩也”。正义倩音七姓反。
<br>
<br>　　注④集解徐广曰：“京者，仓廪之属也。”</span>
<br>
<br>　　济北王侍者韩女病要背痛，寒热，医皆以为寒热也。臣意诊脉，曰：“内寒，月
事不下也。”即窜以药，①旋下，病已。病得之欲男子而不可得也。所以知韩女之病者，
诊其脉时，切之，肾脉也，啬而不属。啬而不属者，其来难，坚，故曰月不下。肝脉弦，
出左口，故曰欲男子不可得也。
<br>
<br>　　<span style="font-size:10.5pt;color:'004060'">注①索隐谓以熏熏之，故云。窜音七乱反。</span>
<br>
<br>　　临泛①里女子薄吾病甚，医皆以为寒热笃，当死，不治。臣意诊其脉，曰：
“蛲瘕。”②蛲瘕为病，腹大，上肤黄，循之戚戚然。臣意饮以芫华一撮，即出蛲可
数升，病已，三十日如故。病蛲得之于寒湿，寒湿气宛③笃不发，化为虫。臣意所以知
薄吾病者，切其脉，循其尺，④其尺索刺，而毛美奉发，⑤是虫气也。其色泽者，中藏无邪气及重病。
<br>
<br>　　<span style="font-size:10.5pt;color:'004060'">注①索隐泛音凡。
<br>
<br>　　注②集解徐广曰：“蛲音饶。”索隐音饶，旧音v遐。正义人腹中短虫。
<br>
<br>　　注③集解音郁。索隐又如字。
<br>
<br>　　注④正义王叔和云：“寸，关，尺。寸谓三分，尺谓八分。寸口在关上，尺在关下。
寸p关p尺共有一寸九分也。”
<br>
<br>　　注⑤集解徐广曰：“奉，一作‘奏’，又作‘秦’。”索隐循音巡。案：谓手循其
尺索也。刺音七赐反。音七胡反。言循其尺索，刺人手而，是妇人之病也。徐氏云
奉一作“奏”，非其义也。又云一作“秦”，秦谓螓首，言发如蛴螬，事盖近也。</span>
<br>
<br>　　齐淳于司马病，臣意切其脉，告曰：“当病风。风之状，饮食下嗌辄后之。①病得之饱食而疾走。”淳于司马曰：“我之王家食马肝，食饱甚，见酒来，即走去，驱疾至舍，即泄数十出。”臣意告曰：“为火齐米汁饮之，七八日而当愈。”时医
秦信在旁，臣意去，信谓左右阁都尉②曰：“意以淳于司马病为何？”曰：“以为风，
可治。”信即笑曰：“是不知也。淳于司马病，法当后九日死。”即后九日不死，其家
复召臣意。臣意往问之，尽如意诊。臣即为一火齐米汁，使服之，七八日病已。所以知
之者，诊其脉时，切之，尽如法。其病顺，故不死。
<br>
<br>　　<span style="font-size:10.5pt;color:'004060'">注①集解徐广曰：“如厕。”
<br>
<br>　　注②索隐案：阁者，姓也，为都尉。一云阁即宫阁，都尉掌之，故曰阁都尉也。</span>
<br>
<br>　　齐中郎破石病，臣意诊其脉，告曰：“肺伤，不治，当后十日丁亥溲血死。”即后
十一日，溲血而死。破石之病，得之堕马僵石上。所以知破石之病者，切其脉，得肺阴
气，其来散，数道至而不一也。色又乘之。所以知其堕马者，切之得番阴脉。①番阴脉
入虚里，乘肺脉。肺脉散者，固色变也乘也。所以不中期死者，师言曰：“病者安谷即
过期，不安谷则不及期”。其人嗜黍，黍主肺，故过期。所以溲血者，诊脉法曰“病养
喜阴处者顺死，养喜阳处者逆死”。其人喜自静，不躁，又久安坐，伏几而寐，故血下
泄。
<br>
<br>　　<span style="font-size:10.5pt;color:'004060'">注①索隐番音芳袁反。</span>
<br>
<br>　　齐王侍医遂病，自练五石服之。臣意往过之，遂谓意曰：“不肖有病，幸诊遂也。”
<br>
<br>　　臣意即诊之，告曰：“公病中热。论曰‘中热不溲者，不可服五石’。石之为药精
悍，公服之不得数溲，亟勿服。色将发臃。”遂曰：“扁鹊曰‘阴石以治阴病，阳石以
治阳病’。夫药石者有阴阳水火之齐，故中热，即为阴石柔齐治之；中寒，即为阳石刚
齐治之。”臣意曰：“公所论远矣。扁鹊虽言若是，然必审诊，起度量，立规矩，称权
衡，合色脉①表里有余不足顺逆之法，参其人动静与息相应，乃可以论。论曰‘阳疾处
内，阴形应外者，不加悍药及K石’。夫悍药入中，则邪气辟矣，②而宛气愈深。③诊
法曰‘二阴应外，一阳接内者，不可以刚药’。刚药入则动阳，阴病益衰，阳病益箸，
邪气流行，为重困于俞，④忿发为疽。”意告之后百余日，果为疽发乳上，入缺盆，死。
⑤此谓论之大体也，必有经纪。拙工有一不习，文理阴阳失矣。
<br>
<br>　　<span style="font-size:10.5pt;color:'004060'">注①集解徐广曰：“合，一作‘占’。”
<br>
<br>　　注②索隐辟音必亦反，犹聚也。
<br>
<br>　　注③索隐愈音庾。
<br>
<br>　　注④集解徐广曰：“音始喻反。”
<br>
<br>　　注⑤索隐按：缺盆，人乳房上骨名也。</span>
<br>
<br>　　齐王故为阳虚侯时，病甚，①医皆以为。臣意诊脉，以为痹，根在右胁下，大
如覆杯，令人喘，逆气不能食。臣意即以火齐粥且饮，六日气下；即令更服丸药，出入
六日，病已。病得之内。诊之时不能识其经解，大识其病所在。
<br>
<br>　　<span style="font-size:10.5pt;color:'004060'">注①集解徐广曰：“齐悼惠王子也，名将庐，以文帝十六年为齐王，即位十一年卒，
谥孝王。”</span>
<br>
<br>　　臣意尝诊安阳武都里成开方，开方自言以为不病，臣意谓之病苦沓风，①三岁四支
不能自用，使人，②即死。今闻其四支不能用，而未死也。病得之数饮酒以见大
风气。所以知成开方病者，诊之，其脉法奇咳言曰“藏气相反者死”。③切之，得肾反
肺，④法曰“三岁死”也。
<br>
<br>　　<span style="font-size:10.5pt;color:'004060'">注①索隐沓音徒合反，风病之名也。
<br>
<br>　　注②集解徐广曰：“一作‘脊’，音才亦反。”索隐者，失音也，读如音。
<br>
<br>　　又作“厝”。厝者，置也。言使人运置其手足也。
<br>
<br>　　注③集解徐广曰：“反，一作‘及’。”
<br>
<br>　　注④集解徐广曰；“反，一作‘及’。”</span>
<br>
<br>　　安陵阪里公乘项处病，①臣意诊脉，曰：“牡疝。”②牡疝在鬲下，上连肺。
<br>
<br>　　病得之内。臣意谓之：“慎毋为劳力事，为劳力事则必呕血死。”处后蹴③g，④
要寒，汗出多，即呕血。臣意复诊之，曰：“当旦日日夕死。”⑤即死。病得之内。所以知项处病者，切其脉得番阳。⑥番阳入虚里，处旦日死。一番一络者，⑦牡疝也。
<br>
<br>　　<span style="font-size:10.5pt;color:'004060'">注①索隐案：公乘，官名也。项，姓；处，名。故上云仓公之师，元里公乘阳庆，
亦然也。
<br>
<br>　　注②索隐上音母，下音色谏反。
<br>
<br>　　注③集解徐广曰：“一作‘□’。”
<br>
<br>　　注④正义上千六反，下九六反，谓打球也。
<br>
<br>　　注⑤索隐案：旦日，明日也。言明日之夕死也。
<br>
<br>　　注⑥索隐脉病之名曰番阳者，以言阳脉之翻入虚里也。
<br>
<br>　　注⑦集解徐广曰：“络，一作‘结’。”</span>
<br>
<br>　　臣意曰：他所诊期决死生及所治已病多，久颇忘之，不能尽识，不敢以对。
<br>
<br>　　问臣意：“所诊治病，病名多同而诊异，或死或不死，何也？”对曰：“病名多相
类，不可知，故古圣人为之脉法，以起度量，立规矩，县权衡，案绳墨，调阴阳，别人
之脉各名之，与天地相应，参合于人，故乃别百病以异之，有数者能异之，①无数者同
之。然脉法不可胜验，诊疾人以度异之，乃可别同名，命病主在所居。今臣意所诊者，
皆有诊籍。所以别之者，臣意所受师方适成，师死，以故表籍所诊，期决死生，观所失
所得者合脉法，以故至今知之。”
<br>
<br>　　<span style="font-size:10.5pt;color:'004060'">注①索隐数音色住反。谓术数之人乃可异其状也。</span>
<br>
<br>　　问臣意曰：“所期病决死生，或不应期，何故？”对曰：“此皆饮食喜怒不节，或
不当饮药，或不当针灸，以故不中期死也。”
<br>
<br>　　问臣意：“意方能知病死生，论药用所宜，诸侯王大臣有尝问意者不？及文王病时，
①不求意诊治，何故？”对曰：“赵王p胶西王p济南王p吴王皆使人来召臣意，臣意
不敢往。文王病时，臣意家贫，欲为人治病，诚恐吏以除拘臣意也，②故移名数，左右
③不修家生，出行游国中，问善为方数者事之久矣，④见事数师，⑤悉受其要事，尽其
方书意，及解论之。身居阳虚侯国，因事侯。侯入朝，臣意从之长安，以故得诊安陵项
处等病也。”
<br>
<br>　　<span style="font-size:10.5pt;color:'004060'">注①集解徐广曰：“齐文王也，以文帝十五年卒。”
<br>
<br>　　注②集解徐广曰：“时诸侯得自拜除吏。”
<br>
<br>　　注③正义以名籍属左右之人。
<br>
<br>　　注④索隐数音“术数”之“数”。
<br>
<br>　　注⑤正义上色庾反。</span>
<br>
<br>　　问臣意：“知文王所以得病不起之状？”臣意对曰：“不见文王病，然窃闻文王病
喘，头痛，目不明。臣意心论之，以为非病也。以为肥而蓄精，身体不得摇，骨肉不相
任，故喘，不当医治。脉法曰‘年二十脉气当趋，年三十当疾步，年四十当安坐，年五
十当安卧，年六十已上气当大董’。①文王年未满二十，方脉气之趋也而徐之，不应天
道四时。
<br>
<br>　　后闻医灸之即笃，此论病之过也。臣意论之，以为神气争而邪气入，非年少所能复
之也，以故死。所谓气者，当调饮食，择晏日，车步广志，以适筋骨肉血脉，以泻气。
故年二十，是谓‘易<img src="images/105b.bmp">’。②法不当砭灸，砭灸至气逐。”
<br>
<br>　　<span style="font-size:10.5pt;color:'004060'">注①集解徐广曰：“董谓深藏之。一作‘堇’。”索隐堇音谨。
<br>
<br>　　注②集解徐广曰：“一作‘贺’，又作‘质’。”</span>
<br>
<br>　　问臣意：“师庆安受之？闻于齐诸侯不？”对曰：“不知庆所师受。庆家富，善为
医，不肯为人治病，当以此故不闻。庆又告臣意曰：‘慎毋令我子孙知若学我方也。’”
问臣意：“师庆何见于意而爱意，欲悉教意方？”对曰：“臣意不闻师庆为方善也。意
所以知庆者，意少时好诸方事，臣意试其方，皆多验，精良。臣意闻川唐里公孙光善
为古传方，①臣意即往谒之。得见事之，受方化阴阳及传语法，②臣意悉受书之。臣意
欲尽受他精方，公孙光曰：‘吾方尽矣，不为爱公所。③吾身已衰，无所复事之。是吾
年少所受妙方也，悉与公，毋以教人。’臣意曰：‘得见事侍公前，悉得禁方，幸甚。
意死不敢妄传人。’居有闲，公孙光闲处，④臣意深论方，见言百世为之精也。师光喜
曰：‘公必为国工。吾有所善者皆疏，同产处临，善为方，吾不若，其方甚奇，非世
之所闻也。吾年中时，⑤尝欲受其方，杨中倩⑥不肯，曰“若非其人也”。胥与公往见
之，⑦当知公喜方也。其人亦老矣，其家给富。’时者未往，会庆子男殷来献马，因师
光奏马王所，意以故得与殷善。光又属意于殷曰：‘意好数，⑧公必谨遇之，其人圣儒。’
⑨即为书以意属阳庆，以故知庆。臣意事庆谨，以故爱意也。”
<br>
<br>　　<span style="font-size:10.5pt;color:'004060'">注①索隐谓好能传得古方也。正义谓全传写得古人之方书。
<br>
<br>　　注②集解徐广曰：“法，一作‘五’。”
<br>
<br>　　注③索隐言于意所，不爱惜方术也。
<br>
<br>　　注④正义上音闲，下昌汝反。
<br>
<br>　　注⑤索隐案：年中谓中年时也。中年亦壮年也，古人语自尔。
<br>
<br>　　注⑥索隐倩音七见反，人姓名也。
<br>
<br>　　注⑦集解徐广曰：“胥犹言须也。”
<br>
<br>　　注⑧索隐数，色句反。谓好术数也。
<br>
<br>　　注⑨索隐言意儒德，慕圣人之道，故云圣儒也。</span>
<br>
<br>　　问臣意曰：“吏民尝有事学意方，及毕尽得意方不？何县里人？”对曰：“临人
宋邑。①邑学，臣意教以五诊，②岁余。济北王遣太医高期p王禹③学，臣意教以经脉
高下及奇络结，④当论俞⑤所居，及气当上下出入邪[正]逆顺，以宜K石，定砭灸处，
岁余。
<br>
<br>　　川王时遣太仓马长冯信正方，臣意教以案法逆顺，论药法，定五味及和齐汤法。
高永侯家丞杜信，喜脉，来学，臣意教以上下经脉五诊，二岁余。临召里唐安来学，
臣意教以五诊上下经脉，奇咳，四时应阴阳重，未成，除为齐王侍医。”
<br>
<br>　　<span style="font-size:10.5pt;color:'004060'">注①集解徐广曰：“一作‘昆’。”
<br>
<br>　　注②正义谓诊五藏之脉。
<br>
<br>　　注③集解徐广曰：“一作‘龋’。”
<br>
<br>　　注④正义素问云：“奇经八脉，往来舒时，一止而复来，名之曰结也。”
<br>
<br>　　注⑤正义式喻反。</span>
<br>
<br>　　问臣意：“诊病决死生，能全无失乎？”臣意对曰：“意治病人，必先切其脉，乃
治之。败逆者不可治，其顺者乃治之。心不精脉，所期死生视可治，时时失之，臣意不
能全也。”
<br>
<br>　　太史公曰：女无美恶，居宫见妒；士无贤不肖，入朝见疑。故扁鹊以其伎见殃，仓
公乃匿笞砸而当刑。缇萦通尺牍，父得以后宁。故老子曰“美好者不祥之器”，岂谓
扁鹊等邪？若仓公者，可谓近之矣。
<br>
<br>　　【索隐述赞】上池秘术，长桑所传。始候赵简，知梦钧天。言占虢嗣，尸起焉。
仓公赎罪，阳庆推贤。效验多状，式具于篇。
<br>
<br>　　正义胃大一尺五寸，径五寸，长二尺六寸，横尺，受水谷三斗五升，其中常留谷二
斗，水一斗五升。*凡人食，入于口而聚于胃中，谷熟，传入小肠也。*小肠大二寸半，
径八分分之少半，长三丈二尺，受谷二斗四升，水六升三合合之大半。回肠*(小)**[大]
**肠，谓受谷而传入于大肠也。*大四寸，径一寸半，长二丈二尺，受谷一斗，水七升半。
广肠大八寸，径二寸半，长二尺八寸，受谷九升三合八分合之一。故肠胃凡长五丈八尺
四寸，合受水谷八斗七升六合八分合之一，此肠胃长短受水谷之数也。*甲乙经“肠胃凡
长丈六尺四寸四分”，从口至肠而数之。此径从胃至肠而数之，故短也。*肝重四斤四两，
左三叶，右四叶，凡七叶，主藏魂。*肝者，干也。于五行为木，其体状有枝干也。肝之
神七人，老子名曰明堂宫，兰台府，从官三千六百人。又云肝神六：童子三，女子三。
*心重十二两，中有七孔，三毛，盛精汁三合，主藏神。*心，纤也，所识纤微也。其神
九，太尉公名曰绛宫，太始p南极老人p员光之身，其从官三千六百人。又为帝王，身
之王也。*脾重二斤三两，扁广三寸，长五寸，有散膏半斤，主*(里)**[裹]*血温五藏，
主藏意。*脾，也。在助气，主化谷。其神云光玉女子母，其从官三千六百人也。*肺
重三斤三两，六叶两耳，凡八叶，主藏魂魄。*肺，孛也。言其气孛，故短也，郁也。其
神八人，太和君名曰玉堂宫，尚书府。其从官三千六百人。又云肺神十四：童子七，女
子七也。*肾有两枚，重一斤一两，主藏志。*肾，引也。肾属水，主引水气，灌注诸脉
也。其神六人，司徒p司空p司命p司录p司隶校尉p尉卿也。*胆在肝之短叶闲，重三
两三铢，盛精汁三合。*胆，敢也。言人有胆气而能果敢也。其神五人，太一道君居紫房
宫中，其从官三千六百人也。*胃重二斤十四两，纡曲屈申，长二尺六寸，大一尺五寸，
径五寸，盛谷二斗，水一斗五升。*胃，围也。言围受食物也。其神十二人，五元之气，
谏议大夫也。*小肠重二斤十四两，长三丈二尺，广二寸半，径八分分之少半，回积十六
曲，盛谷二斗四升，水六升三合合之大半。*肠，畅也。言通畅胃气，牵去秽也。其神二
人，元梁使者也。*大肠重三斤十二两，长二丈一尺，广四寸，径一寸半，当齐，右回十
六曲，盛谷一斗水七升半。*大肠即回肠也。
<br>
<br>　　其回曲，因以名之。其神二人，元梁使者也。*膀胱重九两二铢，纵广九寸，盛溺九
升九合。*膀，横也。胱，广也。体短而又名胞。胞，虚空也，主以虚承水液。*口广二
寸半。唇至齿长九分。齿已后至会厌，深三寸半，大容五合也。舌重十两，长七寸，广
二寸半。*舌，泄也。言可舒泄言语也。*咽门重十两，广二寸半，至胃长一尺六寸。*咽，
咽也。言咽物也。又谓之咽，主地气。胃为土，故云主地气也。*喉咙重十二两，广二寸，
长一尺二寸九节。*喉咙，空虚也。
<br>
<br>　　言其中空虚，可以通气息焉。心，肺之系也，呼吸之道路。喉咙与咽并行，其实两
异，而人多惑也。*肛门重十二两，大八寸，径二寸太半，长二尺八寸，受谷九升三合八
分合之一。*肛，G也。言其处似车G，故曰G门。即广肠之门，又名*(_)**[□肠]*也。
<br>
<br>　　手三阳之脉，从手至头长五尺，五六合三丈。*一手有三阳，两手为六阳，故云五六
三丈。*手三阴之脉，从手至胸中长三尺五寸，三六一丈八尺，五六三尺，合二丈一尺。
*两手各有三阴，合为六阴，故云三六一丈八尺也。*足三阳之脉，从足至头长八尺，六
八合四丈八尺。*两足各有三阳，故曰六八四丈八尺也。*足三阴之脉，从足至胸长六尺
五寸，六六三丈六尺，五六三尺，合三丈九尺。*两足各有三阴，故云六六三丈六尺也。
按：足太阴p少阴皆至舌下，厥阴至于项上。今言至胸中者，盖据其相接之次者也。*人
两足F脉，从足至目长七尺五寸，二七一丈四尺，二五一尺合一丈五尺。督任脉各长四
尺五寸，二四八尺，二五一尺，合九尺。凡脉长一十六丈二尺也，此所谓十二经脉长短
之数也。*督脉起于胲头，上于面，至口齿缝，计此不止长四尺五寸，当取其上极于风府
而言之也。手足各十二脉，为二十四，并督任两F四脉，都合二十八脉，以应二十八宿。
凡长十六丈二尺，营]行周此数，则一度也。*寸口，脉之大会，手太阴之动也。*太阴
者，脉之会也。肺，诸藏主，盖主通阴阳，故十二经皆手太阴，所以决吉凶者。十二经
有病，皆寸口，知其何经之动浮沉滑婺嫠常知其死生之兆也。*人一呼脉行三寸，一吸
脉行三寸，呼吸定息，脉行六寸。*十二经，十五络，二十七气，皆候于寸口，随呼吸上
下。呼脉上行三寸，吸脉下行三寸，二十七气皆逐上下行，无有息时。*人一日一夜凡一
万三千五百息。脉行五十周于身，漏水下百刻。营]行阳二十五度，行阴二十五度。
<br>
<br>　　度为一周也，故五十度复会于手太阴。寸口者，五藏六府之所终始，故法于寸口也。
*人一息行六寸，百息六丈，千息六十丈，一万三千五百息合为八百一十丈。阳脉出行二
十五度，阴脉入行二十五度，阴阳出入行二十五度，阴阳呼吸覆行周毕度数也。脉行身
毕，即水下百刻亦毕。谓一旦夜刻尽，天明，日出东方，脉还得寸口，当更始也。故寸
口者，五藏六府之所终始也。*
<br>
<br>　　肺气通于鼻，鼻和则知臭香矣。肝气通于目，目和则知白黑矣。脾气通于口，口和
则知谷味矣。心气通于舌，舌和则知五味矣。肾气通于耳，耳和则闻五音矣。五藏不和，
则九窍不通；六府不和，则留为痈也。

</span></td>
  </tr>
<tr><td align=center><a href="index.htm"><span style="font-size:12pt; color: #2895C3; letter-spacing: 1px; line-height: 25px;">返&nbsp;&nbsp;回</span></a>&nbsp;&nbsp;&nbsp;&nbsp;<a href="106.htm"><span style="font-size:12pt; color: #2895C3; letter-spacing: 1px; line-height: 25px;">下一页</span></a></td></tr>
</table>
</center></div>
<div align="center"><center>
<table border=0 width=100% cellspacing=0 cellpadding=0>

<tr>
 <td  align='center'style="font-size: 11.5pt"><hr width="85%" size="1" 
 color="#CBE2EC"><a href="http://www.my285.com/">梦远书城(<font face="华文新魏">my285.com</font>)</a></td></tr></table>
</center></div>
<div align="center">
<script src="http://www.my285.com/41tf/gdx.js"></script>
<script src="http://www.my285.com/41tf/wd.js"></script></div>


<center><script src="../../41tf/WB.js"></script></center>
<script src="../../41tf/wdp.js"></script>
<script src="../../41tf/wdt.js"></script>
<div style='display:"none"'><script src="../../41tf/tj.js"></script></div>

</body>

<!-- Mirrored from www.my285.com/shishu/shiji/105.htm by HTTrack Website Copier/3.x [XR&CO'2007], Thu, 21 Mar 2013 04:00:44 GMT -->
</html>
