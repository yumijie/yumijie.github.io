<html>

<!-- Mirrored from www.my285.com/shishu/shiji/061.htm by HTTrack Website Copier/3.x [XR&CO'2007], Thu, 21 Mar 2013 03:59:48 GMT -->
<head>
<meta http-equiv="Content-Type" content="text/html; charset=gb2312">
<title>梦远书城_史记(集注本) </title>
<link rel="stylesheet" href="images/wyt.css">

</head>
<center><script src="http://www.my285.com/41tf/DH1.js"></script></center>
<table border="0" width="100%" cellspacing="0" cellpadding="0" background="../../41tf/bj1.gif">
<tr><td align="center">
<script src="../../41tf/DH0.js"></script></td></tr></table>
<center><script src="../../41tf/DH.js"></script></center>
<div align="center">
<script src="http://www.my285.com/41tf/dd.js"></script>
<script src="http://www.my285.com/41tf/gds.js"></script></div><body bgcolor="#f7f7e7" topmargin="2" leftmargin="0" rightmargin="0" 
bottommargin="0">

<div align="center"><img src="images/logo.gif" width="165" height="41"></div>
<div align="center"><hr color="#CBE2EC" width=85%></div>
<div align=center><table width=85%>
   <tr><td align=right style="font-size:12pt; color: #2895C3; letter-spacing: 1px; line-height: 25px;">卷六十一&nbsp;&nbsp;伯夷列传　第一
</span></td></tr></table></div><p>
<div align="center"><center>
<table border="0" width="85%">
  <tr>
    <td style="font-size:12pt; line-height: 150%;"><br>
<br>　　夫学者载籍极博，犹考信于六。诗书虽缺，①然虞夏之文可知也。②尧将逊位，
让于虞舜，舜禹之闲，岳牧咸荐，乃试之于位，典职数十年，③功用既兴，然后授政。
示天下重器，④王者大统，传天下若斯之难也。而说者曰尧让天下于许由，⑤许由不受，
耻之逃隐。及夏之时，有卞随p务光者。
<br>
<br>　　此何以称焉？⑥太史公曰：余登箕山，⑦其上盖有许由云。孔子序列古之仁圣贤
人，如吴太伯p伯夷之伦详矣。余以所闻由p光⑧义至高，⑨其文辞不少概见，何哉？
⑩
<br>
<br>　　<span style="font-size:10.5pt;color:'004060'">注①索隐按：孔子系家称古诗三千余篇，孔子删三百五篇为诗，今亡五篇。
<br>
<br>　　又书纬称孔子求得黄帝玄孙帝魁之书，迄秦穆公，凡三千三百三十篇，乃删以一百
篇为尚书，十八篇为中候。今百篇之内见亡四十二篇，是诗书又有缺亡者也。
<br>
<br>　　注②索隐按：尚书有尧典p舜典p大禹谟，备言虞夏禅让之事，故云“虞夏之文可
知也”。
<br>
<br>　　注③正义舜禹皆典职事二十余年，然后践帝位。
<br>
<br>　　注④索隐言天下者是王者之重器，故庄子云“天下大器”是也。则大器亦重器也。
<br>
<br>　　注⑤正义皇甫谧高士传云：“许由字武仲。尧闻致天下而让焉，乃退而遁于中岳颍
水之阳，箕山之下隐。尧又召为九州长，由不欲闻之，洗耳于颍水滨。时有巢父牵犊欲
饮之，见由洗耳，问其故。对曰：‘尧欲召我为九州长，恶闻其声，是故洗耳。’巢父
曰：‘子若处高岸深谷，人道不通，谁能见子？子故浮游，欲闻求其名誉。污吾犊口。’
牵犊上流饮之。许由殁，葬此山，亦名许由山。”在洛州阳城县南十三里。
<br>
<br>　　注⑥索隐按：“说者”谓诸子杂记也。然尧让于许由，及夏时有卞随p务光等，殷
汤让之天下，并不受而逃，事具庄周让王篇。正义经史唯称伯夷p叔齐，不及许由p卞
随p务光者，不少概见，何以哉？故言“何以称焉”，为不称说之也。
<br>
<br>　　注⑦索隐盖杨恽p东方朔见其文称“余”，而加“太史公曰”也。
<br>
<br>　　注⑧索隐谓太史公闻庄周所说许由p务光等。
<br>
<br>　　注⑨索隐谓尧让天下于许由，由遂逃箕山，洗耳于颍水；卞随自投于桐水；务光负石自沈于卢水：是义至高。
<br>
<br>　　注⑩索隐按：概是梗概，谓略也。盖以由p光义至高，而诗书之文辞遂不少梗概载
见，何以如此哉？是太史公疑说者之言或非实也。正义概，古代反。</span>
<br>
<br>　　孔子曰：“伯夷p叔齐，不念旧恶，怨是用希。”“求仁得仁，又何怨乎？”余悲
伯夷之意，睹轶诗可异焉。①其传曰：伯夷p叔齐，孤竹君之二子也。②父欲立叔齐，及父卒，叔齐让伯夷。伯夷曰：
“父命也。”遂逃去。叔齐亦不肯立而逃之。国人立其中子。于是伯夷p叔齐闻西伯昌
善养老，盍往归焉。③及至，西伯卒，武王载木主，号为文王，东伐纣。伯夷p叔齐叩
马而谏曰：“父死不葬，爰及干戈，可谓孝乎？以臣s君，可谓仁乎？”左右欲兵之。
太公曰：“此义人也。”扶而去之。武王已平殷乱，天下宗周，而伯夷p叔齐耻之，义
不食周粟，隐于首阳山，④采薇而食之。⑤及饿且死，作歌。其辞曰：“登彼西山兮，
⑥采其薇矣。以暴易暴兮，不知其非矣。⑦神农p虞p夏忽焉没兮，我安适归矣？⑧于
嗟徂兮，命之衰矣！”⑨遂饿死于首阳山。由此观之，怨邪非邪？⑩
<br>
<br>　　<span style="font-size:10.5pt;color:'004060'">注①索隐谓悲其兄弟相让，又义不食周粟而饿死。睹音。轶音逸。谓见逸诗之文，
即下采薇之诗是也。不编入三百篇，故云逸诗也。可异焉者，按论语云“求仁得仁，又
何怨乎”。今其诗云“我安适归矣，于嗟徂兮，命之衰矣”。是怨词也，故云可异焉。
<br>
<br>　　注②索隐按：“其传”盖韩诗外传及吕氏春秋也。其传云孤竹君，是殷汤三月丙寅
日所封。相传至夷p齐之父，名初，字子朝。伯夷名允，字公信。叔齐名致，字公达。
解者云夷，齐，谥也；伯，仲，又其长少之字。按：地理志孤竹城在辽西令支县。应劭
云伯夷之国也。其君姓墨胎氏。正义本前注“丙寅”作“殷汤正月三日丙寅”。括地志
云：“孤竹古城在卢龙县南十二里，殷时诸侯孤竹国也。”
<br>
<br>　　注③索隐刘氏云：“盍者，疑辞。盖谓其年老归就西伯也。”
<br>
<br>　　注④集解马融曰：“首阳山在河东蒲阪华山之北，河曲之中。”正义曹大家注幽通
赋云：“夷齐饿于首阳山，在陇西首。”又戴延之西征记云：“洛阳东北首阳山有夷齐
祠。”今在偃师县西北。又孟子云：“夷p齐避纣，居北海之滨。”
<br>
<br>　　首阳山，说文云首阳山在辽西。史传及诸书，夷p齐饿于首阳凡五所，各有案据，
先后不详。庄子云：“伯夷p叔齐西至岐阳，见周武王伐殷，曰：‘吾闻古之士，遭治
世不避其任，遇乱世不为苟存。今天下，周德衰，其并乎周以涂吾身也，不若避之以
e吾行。’二子北至于首阳之山，遂饥饿而死。”又下诗“登彼西山”，是今清源县首
阳山，在岐阳西北，明即夷p齐饿死处也。
<br>
<br>　　注⑤索隐薇，蕨也。尔雅云：“蕨，□也。”正义陆玑毛诗草木疏云：“薇，山菜
也。茎叶皆似小豆，蔓生，其味亦如小豆藿，可作羹，亦可生食也。”
<br>
<br>　　注⑥索隐按：西山即首阳山也。
<br>
<br>　　注⑦索隐谓以武王之暴臣易殷纣之暴主，而不自知其非矣。
<br>
<br>　　注⑧索隐言羲p农p虞p夏敦朴禅让之道，超忽久矣，终没矣。今逢此君臣争夺，
故我安适归矣。
<br>
<br>　　注⑨索隐于嗟，嗟叹之辞也。徂者，往也，死也。言己今日饿死，亦是运命衰薄，
不遇大道之时，至幽忧而饿死。
<br>
<br>　　注⑩索隐太史公言己观此诗之情，夷p齐之行似是有所怨邪？又疑其云非是怨邪？</span>
<br>
<br>　　或曰：“天道无亲，常与善人。”若伯夷p叔齐，可谓善人者非邪？①积仁e行如
此而饿死！且七十子之徒，仲尼独荐颜渊为好学。然回也屡空，糟嗳不厌，②而卒蚤夭。
天之报施善人，其何如哉？盗跖日杀不辜，③肝人之肉，④暴戾恣睢，⑤聚党数千人横
行天下，竟以寿终。⑥是遵何德哉？⑦此其尤大彰明较著者也。⑧若至近世，操行不轨，专犯忌讳，而终身逸乐，⑨富厚累世不绝。或择地而蹈之，⑩时然后出言，⑾行不由径，⑿非公正不发愤，而遇祸灾者，不可胜数也。⒀余甚惑焉，
傥所谓天道，是邪非邪？⒁
<br>
<br>　　<span style="font-size:10.5pt;color:'004060'">注①索隐又□论云若夷p齐之行如此，可谓善人者邪，又非善人者邪，亦疑也。
<br>
<br>　　注②索隐厌者，饫也，不厌谓不饱也。糟嗳，贫者之所餐也，故曰“糟嗳之妻”是
也。然颜生箪食瓢饮，亦未见“糟嗳”之文也。
<br>
<br>　　注③索隐“跖”及注作“跖”，并音之石反。按：盗跖，柳下惠之弟，亦见庄子，
为篇名。正义按：跖者，黄帝时大盗之名。以柳下惠弟为天下大盗，故世放古，号之盗
跖。
<br>
<br>　　注④索隐刘氏云“谓取人肉为生肝”，非也。按：庄子云“跖方休卒太山之阳，脍
人肝而J之”。
<br>
<br>　　注⑤索隐暴戾谓凶暴而恶戾也。邹诞生恣音资，睢音千余反。刘氏恣音如字，睢音
休季反。恣睢谓恣行为睢恶之貌也。正义睢，仰白目，怒貌也。言盗跖凶暴，恶戾，恣
性，怒白目也。
<br>
<br>　　注⑥集解皇览曰：“盗跖在河东大阳，临河曲，直弘农华阴县潼乡。”按：盗跖即柳下惠弟也。索隐直音如字。直者，当也。或音值，非也。潼音同。按：潼，水名，因为乡，今之潼津关是，亦为县也。正义括地志云：“盗跖在陕州河
北县西二十里。河北县本汉大阳县也。又今齐州平陵县有盗跖，未详也。”
<br>
<br>　　注⑦索隐言盗跖无道，横行天下，竟以寿终，是其人遵行何德而致此哉？
<br>
<br>　　注⑧索隐按：较，明也。言伯夷有德而饿死，盗跖暴戾而寿终，是贤不遇而恶道长，
尤大着明之证也。
<br>
<br>　　注⑨索隐谓若鲁桓p楚灵p晋献p齐襄之比皆是。
<br>
<br>　　注⑩索隐谓不仕暗君，不饮盗泉，裹足高山之顶，窜迹沧海之滨是也。正义谓北郭
骆p鲍焦等是也。
<br>
<br>　　注⑾索隐按：论语“夫子时然后言”。
<br>
<br>　　注⑿索隐按：论语澹台灭明之行也。
<br>
<br>　　注⒀索隐谓人臣之节，非公正之事不感激发愤。或出忠言，或致身命，而卒遇祸灾
者，不可胜数。谓龙逢p比干p屈平p伍胥之属是也。
<br>
<br>　　注⒁索隐太史公惑于不轨而逸乐，公正而遇灾害，为天道之非而又是邪？</span>
<br>
<br>　　深惑之也。盖天道玄远，聪听暂遗，或穷通数会，不由行事，所以行善未必福，行
恶未必祸，故先达皆犹昧之也。正义傥音他荡反。傥，未定之词也。为天道不敢A言是
非，故云傥也。
<br>
<br>　　子曰“道不同不相为谋”，亦各从其志也。①故曰“富贵如可求，虽执鞭之士，吾
亦为之。②如不可求，从吾所好”。③“岁寒，然后知松柏之后凋”。④举世混浊，清
士乃见。⑤岂以其重若彼，其轻若此哉？⑥
<br>
<br>　　<span style="font-size:10.5pt;color:'004060'">注①正义太史公引孔子之言证前事也。言天道人道不同，一任其运遇，亦各从其志
意也。
<br>
<br>　　注②集解郑玄曰：“富贵不可求而得之，当修德以得之。若于道可求而得之者，虽
执鞭贱职，我亦为之。”
<br>
<br>　　注③集解孔安国曰：“所好者古人之道。”
<br>
<br>　　注④集解何晏曰：“大寒之岁，木皆死，然后松柏少凋伤；平岁木亦有不死者，
故须岁寒然后别之。喻凡人处治世，亦能自修整，与君子同，在浊世然后知君子之正不
苟容也。”
<br>
<br>　　注⑤索隐老子曰：“国家昏乱，始有忠臣”，是举代混浊，则士之清e者乃彰见，
故上文“岁寒然后知松柏之后雕”，先为此言张本也。正义言天下泯乱，清e之士不挠，
不苟合于盗跖也。
<br>
<br>　　注⑥索隐按：谓伯夷让德之重若彼，而采薇饿死之轻若此。又一解云，操行不轨，
富厚累代，是其重若彼；公正发愤而遇祸灾，是其轻若此也。正义重谓盗跖等也。轻谓
夷p齐p由p光等也。</span>
<br>
<br>　　“君子疾没世而名不称焉。”①贾子曰：②“贪夫徇财，③烈士徇名，夸者死权，
④庶冯生。”⑤“同明相照，⑥同类相求。”⑦“云从龙，风从虎，⑧圣人作而万物
。”⑨伯夷p叔齐虽贤，得夫子而名益彰。⑩颜渊虽笃学，附骥尾而行益显。⑾岩穴之士，趣舍有时若此，类名堙灭而不称，
悲夫！⑿闾巷之人，欲砥行立名者，⒀非附青云之士，恶能施于后世哉？
<br>
<br>　　<span style="font-size:10.5pt;color:'004060'">注①索隐自此已下，虽论伯夷得夫子而名彰，颜回附骥尾而行着，盖亦欲微见己之
着撰不已，亦是疾没世而名不称焉，故引贾子“贪夫徇财，烈士徇名”是也。又引“同
明相照，同类相求”，“云从龙，风从虎”者，言物各以类相求。
<br>
<br>　　故太史公言己亦是操行廉直而不用于代，卒陷非罪，与伯夷相类，故寄此而发论也。
正义君子疾没世后惧名堙灭而不称，若夷p齐p颜回e行立名，后代称述，亦太史公欲
渐见己立名著述之美也。
<br>
<br>　　注②索隐贾子，贾谊也。谊作f鸟赋云然，故太史公引之而称“贾子”也。
<br>
<br>　　注③正义徇，才迅反。徇，求也。瓒云：“以身从物曰徇。”
<br>
<br>　　注④索隐言贪权势以矜夸者，至死不休，故云“死权”也。
<br>
<br>　　注⑤索隐冯者，恃也，音墚。言庶之情，盖恃矜其生也。邹诞本作“每生”。每者，冒也，即贪冒之义。正义太史公引贾子譬作史记，若贪夫徇[财，烈士徇]名，夸者死权，庶冯生，乃成其史记。
<br>
<br>　　注⑥索隐已下并易系辞文也。
<br>
<br>　　注⑦正义天欲雨而柱础润，谓同德者相应。
<br>
<br>　　注⑧集解王肃曰：“龙举而景云属，虎啸而谷风兴。”张[曰：“犹言龙从云，虎
从风也。”
<br>
<br>　　注⑨集解马融曰：“作，起也。”索隐按：又引此句者，谓圣人起而居位，则万物
之情皆得见，故己今日又得著书言世情之轻重也。正义此有识也。圣人有养生之德，
万物有长育之情，故相感应也。此以上至“同明相照”是周易干象辞也。太史公引此等
相感者，欲见述作之意，令万物有睹也。孔子殁后五百岁而己当之，故作史记，使万物
见之也。太史公序传云：“先人有言：‘自周公卒五百岁而有孔子，孔子卒后至于今
五百岁，有能绍名世，正易传，继春秋，本诗书礼乐之际，意在斯乎！’小子何敢让焉。”
作述六经云：“易着天地阴阳四时五行，故长于变。礼经纪人伦，故长于行。书记先王
之事，故长于政。诗记山川溪谷禽兽草木牝牡雌雄，故长于风。乐乐所以立，故长于和。
春秋辨是非，故长于治人。是故礼以节人，乐以发和，书以道事，诗以达意，易以道化，
春秋以道义。拨乱世反之正，莫近于春秋。”按：述作而万物睹见。
<br>
<br>　　注⑩正义伯夷p叔齐虽有贤行，得夫子称扬而名益彰着。万物虽有生养之性，得太
史公作述而世事益睹见。
<br>
<br>　　注⑾索隐按：苍蝇附骥尾而致千里，以譬颜回因孔子而名彰也。
<br>
<br>　　注⑿正义趣音趋。舍音舍。趣，向也。舍，废也。言隐处之士，时有附骥尾而名晓
达；若堙灭不称数者，亦可悲痛。
<br>
<br>　　注⒀正义砥音旨。砺行修德在乡闾者，若不托贵大之士，何得封侯爵赏而名留后代
也？</span>
<br>
<br>　　【索隐述赞】天道平分，与善徒云。贤而饿死，盗且聚k。吉凶倚伏，报施纠纷。
子罕言命，得自前闻。嗟彼素士，不附青云！
</span></td>
  </tr>
<tr><td align=center><a href="index.htm"><span style="font-size:12pt; color: #2895C3; letter-spacing: 1px; line-height: 25px;">返&nbsp;&nbsp;回</span></a>&nbsp;&nbsp;&nbsp;&nbsp;<a href="062.htm"><span style="font-size:12pt; color: #2895C3; letter-spacing: 1px; line-height: 25px;">下一页</span></a></td></tr>
</table>
</center></div>
<div align="center"><center>
<table border=0 width=100% cellspacing=0 cellpadding=0>

<tr>
 <td  align='center'style="font-size: 11.5pt"><hr width="85%" size="1" 
 color="#CBE2EC"><a href="http://www.my285.com/">梦远书城(<font face="华文新魏">my285.com</font>)</a></td></tr></table>
</center></div>
<div align="center">
<script src="http://www.my285.com/41tf/gdx.js"></script>
<script src="http://www.my285.com/41tf/wd.js"></script></div>


<center><script src="../../41tf/WB.js"></script></center>
<script src="../../41tf/wdp.js"></script>
<script src="../../41tf/wdt.js"></script>
<div style='display:"none"'><script src="../../41tf/tj.js"></script></div>

</body>

<!-- Mirrored from www.my285.com/shishu/shiji/061.htm by HTTrack Website Copier/3.x [XR&CO'2007], Thu, 21 Mar 2013 03:59:48 GMT -->
</html>
