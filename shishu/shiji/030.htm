<html>

<!-- Mirrored from www.my285.com/shishu/shiji/030.htm by HTTrack Website Copier/3.x [XR&CO'2007], Thu, 21 Mar 2013 03:59:20 GMT -->
<head>
<meta http-equiv="Content-Type" content="text/html; charset=gb2312">
<title>梦远书城_史记(集注本) </title>
<link rel="stylesheet" href="images/wyt.css">

</head>
<center><script src="http://www.my285.com/41tf/DH1.js"></script></center>
<table border="0" width="100%" cellspacing="0" cellpadding="0" background="../../41tf/bj1.gif">
<tr><td align="center">
<script src="../../41tf/DH0.js"></script></td></tr></table>
<center><script src="../../41tf/DH.js"></script></center>
<div align="center">
<script src="http://www.my285.com/41tf/dd.js"></script>
<script src="http://www.my285.com/41tf/gds.js"></script></div><body bgcolor="#f7f7e7" topmargin="2" leftmargin="0" rightmargin="0" 
bottommargin="0">

<div align="center"><img src="images/logo.gif" width="165" height="41"></div>
<div align="center"><hr color="#CBE2EC" width=85%></div>
<div align=center><table width=85%>
   <tr><td align=right style="font-size:12pt; color: #2895C3; letter-spacing: 1px; line-height: 25px;">卷三十&nbsp;&nbsp;平准书　第八
</span></td></tr></table></div><p>
<div align="center"><center>
<table border="0" width="85%">
  <tr>
    <td style="font-size:12pt; line-height: 150%;"><br>
<br>　　集解汉书百官表曰大司农属官有平准令。索隐大司农属官有平准令丞者，以均天下
郡国转贩，贵则卖之，贱则买之，贵贱相权输，归于京都，故命曰“平准”。
<br>
<br>　　汉兴，接秦之，丈夫从军旅，老弱转粮，作业剧而财匮，自天子不能具钧驷，
①而将相或乘牛车，齐民无藏盖。②于是为秦钱重难用，③更令民铸钱，④一黄金一斤，
⑤约法省禁。而不轨逐利之民，蓄积余业以稽市物，物踊腾粜，⑥米至石万钱，马一匹
则百金。⑦
<br>
<br>　　<span style="font-size:10.5pt;color:'004060'">注①索隐天子驾驷马，其色宜齐同。今言国家贫，天子不能具钧色之驷马。汉书作“醇驷”，醇与纯同，纯一色也。或作“U”，非也。
<br>
<br>　　注②集解如淳曰：“齐等无有贵贱，故谓之齐民。若今言‘平民’矣。”晋灼曰：
“中国被教之民也。”苏林曰：“无物可盖藏也。”
<br>
<br>　　注③索隐顾氏按：古今注云“秦钱半两，径一寸二分，重十二铢”。
<br>
<br>　　注④集解汉书食货志曰：“铸榆荚钱。”索隐食货志云“铸荚钱”。按：古今注云
榆荚钱重三铢，钱谱云文为“汉兴”也。
<br>
<br>　　注⑤索隐按：如淳云“时以钱为货，黄金一斤直万钱”，非也。又臣瓒下注云“秦
以一溢为一金，汉以一斤为一金”，是其义也。
<br>
<br>　　注⑥集解李奇曰：“稽，贮滞也。”如淳曰：“稽，考也。考校市物价，贵贱有时。”
晋灼曰：“踊，甚也。言计市物贱而豫益□之也。物贵而出卖，故使物甚腾也。汉书
‘粜’字作‘跃’。”索隐李奇云“稽，贮滞”。韦昭云“稽，留待也”。稽字当如李
韦二释。晋灼及马融训稽为计及考，于义为疏。如淳云“踊腾犹低昂也。低昂者，乍贱
乍贵也”。今按：汉书“粜”字作“跃”者，谓物踊贵而价起，有如物之腾跃而起也。
然粜者出卖之名，故食货志云“大熟则上粜三而舍一”是也。
<br>
<br>　　注⑦集解瓒曰：“秦以一溢为一金，汉以一斤为一金。”</span>
<br>
<br>　　天下已平，高祖乃令贾人不得衣丝乘车，重租税以困辱之。孝惠p高后时，为天下
初定，复弛商贾之律，然市井之子孙亦不得仕宦为吏。量吏禄，度官用，以赋于民。而
山川园池市井①租税之入，自天子以至于封君汤沐邑，皆各为私奉养焉，不领于天下之
经费。②漕转山东粟，以给中都官，③岁不过数十万石。
<br>
<br>　　<span style="font-size:10.5pt;color:'004060'">注①正义古人未有市，*(及井)*若朝聚井汲水，便将货物于井边货卖，故言市井也。
<br>
<br>　　注②索隐按：经训常。言封君已下皆以汤沐邑为私奉养，故不领入天子之常税，为
一年之费也。
<br>
<br>　　注③索隐按：中都犹都内也，皆天子之仓府。以给中都官者，即今太仓以畜官储是
也。</span>
<br>
<br>　　至孝文时，荚钱益多，轻，①乃更铸四铢钱，其文为“半两”，令民纵得自铸钱。
故吴诸侯也，以即山铸钱，②富埒天子，③其后卒以叛逆。邓通，大夫也，以铸钱财过
王者。故吴p邓氏钱布天下，而铸钱之禁生焉。
<br>
<br>　　<span style="font-size:10.5pt;color:'004060'">注①集解如淳曰：“如榆荚也。”
<br>
<br>　　注②索隐按：即训就。就山铸钱，故下文云“铜山”是也。一解，即山，山名也。
<br>
<br>　　注③集解徐广曰：“埒者，际畔。言邻接相次也。”S按：孟康曰“富与天子等而
微减也。或曰埒，等也”。</span>
<br>
<br>　　匈奴数侵盗北边，屯戍者多，边粟不足给食当食者。于是募民能输及转粟于边者拜
爵，爵得至大庶长。①
<br>
<br>　　<span style="font-size:10.5pt;color:'004060'">注①索隐按：汉书食货志云文帝用晁错言，“令人入粟边六百石，爵上造；稍增至
四千石，为五大夫；万二千石，为大庶长；各以多少为差”。</span>
<br>
<br>　　孝景时，上郡以西旱，亦复修卖爵令，而贱其价以招民；及徒复作，得输粟县官以
除罪。益造苑马以广用，①而宫室列观舆马益增修矣。
<br>
<br>　　<span style="font-size:10.5pt;color:'004060'">注①索隐谓增益苑囿，造厩而养马以广用，则马是军国之用也。</span>
<br>
<br>　　至今上即位数岁，汉兴七十余年之闲，国家无事，非遇水旱之灾，民则人给家足，
都鄙廪庾皆满，而府库余货财。京师之钱累巨万，①贯朽而不可校。②太仓之粟陈陈相
因，充溢露积于外，至腐败不可食。庶街巷有马，阡陌之闲成k，而乘字牝者傧而不
得聚会。③守闾阎者食粱肉，为吏者长子孙，④居官者以为姓号。⑤故人人自爱而重犯
法，先行义而后绌耻辱焉。当此之时，网疏而民富，役财骄溢，或至兼并豪党之徒，以
武断于乡曲。⑥宗室有土公卿大夫以下，争于奢侈，室庐舆服僭于上，无限度。物盛而
衰，固其变也。
<br>
<br>　　<span style="font-size:10.5pt;color:'004060'">注①集解韦昭曰：“巨万，今万万。”
<br>
<br>　　注②集解如淳曰：“校，数也。”
<br>
<br>　　注③集解汉书音义曰：“皆乘父马，有牝马闲其闲则相y啮，故斥不得出会同。”
<br>
<br>　　注④集解如淳曰：“时无事，吏不数转，至于子孙长大而不转职任。”
<br>
<br>　　注⑤集解如淳曰：“仓氏p庾氏是也。”索隐注“仓氏庾氏”，按出食货志。
<br>
<br>　　注⑥索隐谓乡曲豪富无官位，而以威势主断曲直，故曰武断也。</span>
<br>
<br>　　自是之后，严助p朱买臣等招来东瓯，①事两越，②江淮之闲萧然烦费矣。
<br>
<br>　　唐蒙p司马相如开路西南夷，凿山信道千余里，以广巴蜀，巴蜀之民罢焉。彭吴③
贾灭朝鲜，④置沧海之郡，则燕齐之闲靡然发动。及王恢设谋马邑，匈奴绝和亲，侵扰
北边，兵连而不解，天下苦其劳，而干戈日滋。行者赍，居者送，中外骚扰而相奉，百
姓e⑤以巧法，财赂衰m而不赡。入物者补官，出货者除罪，选举陵迟，廉耻相冒，
武力进用，法严令具。兴利之臣自此始也。⑥
<br>
<br>　　<span style="font-size:10.5pt;color:'004060'">注①正义乌侯反。今台州永宁是也。
<br>
<br>　　注②正义南越及闽越。南越，今广州南海也。闽越，今建州建安也。
<br>
<br>　　注③索隐人姓名。
<br>
<br>　　注④索隐彭吴始开其道而灭之也。
<br>
<br>　　注⑤索隐按：三苍音五官反。邹氏又五乱反。按：e者，m也，消m之名。言百姓贫，故行巧抵之法也。
<br>
<br>　　注⑥集解韦昭曰：“桑弘羊p孔仅之属。”</span>
<br>
<br>　　其后汉将岁以数万骑出击胡，及车骑将军]青取匈奴河南地，①筑朔方。②当是时，
汉通西南夷道，作者数万人，千里负担馈粮，率十余钟致一石，③散币于邛k④以集之。
数岁道不通，蛮夷因以数攻，吏发兵诛之。⑤悉巴蜀租赋不足以更之，⑥乃募豪民田南
夷，入粟县官，而内受钱于都内。⑦东至沧海之郡，人徒之费拟于南夷。又兴十万余人
筑]朔方，转漕⑧甚辽远，自山东咸被其劳，费数十百巨万，府库益虚。乃募民能入奴
婢得以终身复，为郎增秩，及入羊为郎，始于此。
<br>
<br>　　<span style="font-size:10.5pt;color:'004060'">注①正义谓灵p夏三州地，取在元朔二年。
<br>
<br>　　注②正义今夏州也。括地志云：“夏州，秦上郡，汉分置朔方郡，魏不改，隋置夏
州也。”
<br>
<br>　　注③集解汉书音义曰：“钟六石四斗。”
<br>
<br>　　注④索隐应劭云：“临邛属蜀，k属犍为。”
<br>
<br>　　注⑤索隐吏发兴诛之。谓发军兴以诛之也。
<br>
<br>　　注⑥集解韦昭曰：“更，续也。或曰更，偿也。”
<br>
<br>　　注⑦集解服虔曰：“入谷于外县，受钱于内府也。”
<br>
<br>　　注⑧索隐按：说文云“漕，水转谷也”。一云车运曰转，水运曰漕也。</span>
<br>
<br>　　其后四年，①而汉遣大将将六将军，军十余万，击右贤王，获首虏万五千级。明年，大将军将六将军仍再出击胡，得首虏万九千级。捕斩首虏之士受赐黄金二十余万斤，虏数万人皆得厚赏，衣食仰给县官；而汉军之士马死者十余万，兵甲之财转漕
之费不与焉。于是大农陈藏钱②经m，赋税既竭，犹不足以奉战士。有司言：“天子曰
‘朕闻五帝之教不相复而治，禹汤之法不同道而王，所由殊路，而建德一也。北边未安，
朕甚悼之。日者，大将军攻匈奴，斩首虏万九千级，留无所食。③议令民得买爵及赎
禁锢免减罪’。请置赏官，命曰武功爵。④级十七万，凡直三十余万金。⑤诸买武功爵
官首者试补吏，先除；⑥千夫如五大夫；⑦其有罪又减二等；爵得至乐卿：⑧以显军功。”军功多用越等，大者封侯卿大夫，小者郎吏。吏道杂而多端，则官职m废。
<br>
<br>　　<span style="font-size:10.5pt;color:'004060'">注①集解徐广曰：“元朔五年也。”
<br>
<br>　　注②集解韦昭曰：“陈，久也。”
<br>
<br>　　注③索隐留y无所食。y音迭，谓贮也。韦昭音滞，谓积也。又按：古今字诂“y”
今“滞”字，则y与滞同。按：谓富人贮滞积谷，则贫者无所食也。
<br>
<br>　　注④集解瓒曰：“茂陵中书有武功爵：一级曰造士，二级曰闲舆]，三级曰良士，
四级曰元戎士，五级曰官首，六级曰秉铎，七级曰千夫，八级曰乐卿，九级曰执戎，十
级曰左庶长，十一级曰军]。此武帝所制以垄军功。”
<br>
<br>　　注⑤索隐大颜云“一金，万钱也。计十一级，级十七万，合百八十七万金”。而此云“三十余万金”，其数必有误者。顾氏按：*[或]*解云初一级十七万，自此已上每级加二万，至十一级，合成三十七万也。
<br>
<br>　　注⑥索隐官首，武功爵第五也，位稍高，故得试为吏，先除用也。
<br>
<br>　　注⑦索隐千夫，武功爵第七；五大夫，二十爵第九也。言千夫爵秩比于五大夫二十
爵第九，故杨仆以千夫为吏是也。
<br>
<br>　　注⑧集解徐广曰：“爵名也。”S案：汉书音义曰“十爵左庶长以至十八爵为大庶
长也，名乐卿。乐卿者，朝位从九卿，加‘乐’者，别正卿。又十九爵为乐公，食公卿
禄而无职也”。索隐按：此言武功置爵惟得至于乐卿也。臣瓒所引茂陵书，盖后人记其
爵失次耳。今注称十爵至十八庶长为乐卿，十九至二十为乐公，乃以旧二十爵释武功爵，
盖亦臆说，非也。大颜亦以为然。</span>
<br>
<br>　　自公孙弘以春秋之义绳臣下取汉相，张汤用唆文决理为廷尉，于是见知之法生，①
而废格沮诽②穷治之狱用矣。其明年，淮南p衡山p江都王谋反蠹，而公卿寻端治之，
竟其党与，而坐死者数万人，长吏益惨急而法令明察。
<br>
<br>　　<span style="font-size:10.5pt;color:'004060'">注①集解张晏曰：“吏见知不举劾为故纵。”
<br>
<br>　　注②集解如淳曰：“废格天子文法，使不行也。诽谓非上所行，若颜异反唇之比也。”
索隐格音阁，亦如字。沮音才绪反。诽音非。按：谓废格天子之命而不行，及沮败诽谤
之者，皆被穷治，故云废格沮诽之狱用矣。</span>
<br>
<br>　　当是之时，招尊方正贤良文学之士，或至公卿大夫。公孙弘以汉相，布被，食不重
味，为天下先。然无益于俗，稍骛于功利矣。
<br>
<br>　　其明年，骠骑仍再出击胡，获首四万。其秋，浑邪王率数万之来降，于是汉发车
二万乘迎之。既至，受赏，赐及有功之士。是岁费凡百余巨万。
<br>
<br>　　初，先是往十余岁河决观，①梁楚之地固已数困，而缘河之郡堤塞河，辄决坏，费
不可胜计。其后番系欲省底柱之漕，穿汾p河渠以为溉田，作者数万人；
<br>
<br>　　郑当时为渭漕渠回远，凿直渠自长安至华阴，作者数万人；朔方亦穿渠，作者数万
人：各历二三，功未就，费亦各巨万十数。
<br>
<br>　　<span style="font-size:10.5pt;color:'004060'">注①集解徐广曰：“观，县名也。属东郡，光武改曰]，公国。”</span>
<br>
<br>　　天子为伐胡，盛养马，马之来食长安者数万匹，卒牵掌者关中不足，乃调旁近郡。
而胡降者皆衣食县官，县官不给，天子乃损膳，解乘舆驷，出御府禁藏以赡之。
<br>
<br>　　其明年，山东被水，民多饥乏，于是天子遣使者虚郡国仓X①以振贫民。
<br>
<br>　　犹不足，又募豪富人相贷假。尚不能相救，乃徙贫民于关以西，及充朔方以南新秦
中，②七十余万口，衣食皆仰给县官。数岁，假予产业，使者分部护之，冠盖相望。其
费以亿计，不可胜数。于是县官大空。
<br>
<br>　　<span style="font-size:10.5pt;color:'004060'">注①集解徐广曰：“音脍。”
<br>
<br>　　注②集解服虔曰：“地名，在北方千里。”如淳曰：“长安已北，朔方已南。”</span>
<br>
<br>　　瓒曰：“秦逐匈奴以收河南地，徙民以实之，谓之新秦。今以地空，故复徙民以实
之。”
<br>
<br>　　而富商大贾或财役贫，①转毂百数，②废居③居邑，④封君皆低首仰给。⑤冶铸
煮盐，财或累万金，而不佐国家之急，黎民重困。于是天子与公卿议，更钱造币以赡用，
而摧浮淫并兼之徒。是时禁苑有白鹿而少府多银锡。
<br>
<br>　　自孝文更造四铢钱，至是岁四十余年，从建元以来，用少，县官往往即多铜山而铸
钱，民亦闲盗铸钱，不可胜数。钱益多而轻，⑥物益少而贵。⑦有司言曰：“古者皮币，
诸侯以聘享。金有三等，黄金为上，白金为中，赤金为下。⑧今半两钱法重四铢，⑨而
奸或盗摩钱里取`，⑩钱益轻薄而物贵，则远方用币烦费不省。”乃以白鹿皮方尺，
缘以藻缋，⑾为皮币，直四十万。王侯宗室朝觐聘享，必以皮币荐璧，然后得行。
<br>
<br>　　<span style="font-size:10.5pt;color:'004060'">注①集解汉书音义曰：“，停也。一曰贮也。”索隐萧该按：字林云“贮，尘也，
音伫”。此谓居积停滞尘久也。或作“贮”，子贡发贮鬻财是也。
<br>
<br>　　注②集解李奇曰：“车也。”
<br>
<br>　　注③集解徐广曰：“废居者，贮畜之名也。有所废，有所畜，言其乘时射利也。”
<br>
<br>　　索隐刘氏云：“废，出卖；居，停蓄也。”是出卖于居者为废，故徐氏云“有所废，
有所畜”是也。
<br>
<br>　　注④集解S按：服虔曰“居谷于邑也”。如淳曰“居贱物于邑中，以待贵也”。
<br>
<br>　　索隐服虔云“居谷于邑中”是也。
<br>
<br>　　注⑤集解晋灼曰：“低音抵距。”服虔曰：“仰给于商贾。”索隐按：服虔云“仰
给于商贾”，是也。而刘伯庄以为“封君及大商皆低首营私以自给，不佐天子”，非也。
<br>
<br>　　注⑥集解如淳曰：“磨钱取`故也。”瓒曰：“铸钱者多，故钱轻。轻亦贱也。”
<br>
<br>　　注⑦集解如淳曰：“但铸作钱，不作余物。”
<br>
<br>　　注⑧集解汉书音义曰：“白金，银也。赤金，丹阳铜也。”索隐说文云：“铜，赤
金也。”注云“丹阳铜”者，神异经云西方金山有丹阳铜也。
<br>
<br>　　注⑨集解韦昭曰：“文为半两，实重四铢。”
<br>
<br>　　注⑩集解徐广曰：“音容。”吕静曰：“冶器法谓之`。”
<br>
<br>　　注⑾集解徐广曰：“藻，一作‘紫’也。”</span>
<br>
<br>　　又造银锡为白金。①以为天用莫如龙，②地用莫如马，③人用莫如龟，④故白金三
品：其一曰重八两，圜之，其文龙，⑤名曰“白选”，⑥直三千；⑦二曰以重差小，方之，⑧其文马，⑨直五百；三曰复小，阒，⑩其文龟，⑾直三百。令县官销半两钱，更铸三铢钱，文如其重。盗铸诸金钱罪皆死，而吏民之盗铸白
金者不可胜数。
<br>
<br>　　<span style="font-size:10.5pt;color:'004060'">注①集解如淳曰：“杂铸银锡为白金也。”
<br>
<br>　　注②索隐易云行天莫如龙也。
<br>
<br>　　注③索隐易云行地莫如马也。
<br>
<br>　　注④索隐礼曰“诸侯以龟为宝”也。
<br>
<br>　　注⑤索隐顾氏案：钱谱“其文为龙，隐起，肉好皆圜，文又作云霞之象”。
<br>
<br>　　注⑥索隐名白选。苏林曰：“选音‘选择’之‘选’。”包恺及刘氏音息恋反。
<br>
<br>　　尚书大传云：“夏后氏不杀不刑，死罪罚二千馔。”马融云：“馔，六两。”汉书
作“撰”，音同。
<br>
<br>　　注⑦索隐晋灼按：黄图直三千二百。
<br>
<br>　　注⑧索隐谓以八两差为三品，此重六两，下小隋重四两也。云“以重差小”者，谓
半两为重，故差小重六两，而其形方也。
<br>
<br>　　注⑨索隐钱谱：“肉好皆方，隐起马形。肉好之下又是连珠文也。”
<br>
<br>　　注⑩索隐复小隋之。汤果反。尔雅注“隋者，狭长也”。谓长而方，去四角也。
<br>
<br>　　注⑾索隐钱谱：“肉圆好方，为隐起龟甲文。”</span>
<br>
<br>　　于是以东郭咸阳p①孔仅为大农丞，领盐铁事；桑弘羊以计算用事，侍中。
<br>
<br>　　咸阳，齐之大煮盐，孔仅，南阳大冶，皆致生累千金，故郑当时进言之。弘羊，雒
阳贾人子，以心计，年十三侍中。故三人言利事析秋豪矣。②
<br>
<br>　　<span style="font-size:10.5pt;color:'004060'">注①索隐东郭，姓；咸阳，名也。按：风俗通东郭牙，齐大夫，咸阳其后也。
<br>
<br>　　注②索隐按：言百物毫芒至秋皆美细。今言弘羊等三人言利事纤悉，能分析其秋毫
也。</span>
<br>
<br>　　法既益严，吏多废免。兵革数动，民多买复及五大夫，征发之士益鲜。于是除千夫
五大夫为吏，不欲者出马；故吏皆*(通)*适令伐棘上林，①作昆明池。②
<br>
<br>　　<span style="font-size:10.5pt;color:'004060'">注①集解韦昭曰：“欲令出马，无马者令伐棘。”索隐故吏皆适伐棘。谓故吏先免
者，皆适令伐棘上林，不谓无马者。韦说非也。
<br>
<br>　　注②索隐按：黄图云“昆明池周四十里，以习水战”。又荀悦云“昆明子居滇河中，
故习水战以伐之也”。</span>
<br>
<br>　　其明年，大将军p骠骑大出击胡，①得首虏八九万级，赏赐五十万金，汉军马死者
十余万匹，转漕车甲之费不与焉。是时财匮，战士颇不得禄矣。
<br>
<br>　　<span style="font-size:10.5pt;color:'004060'">注①集解徐广曰：“元狩四年也。”</span>
<br>
<br>　　有司言三铢钱轻，易奸诈，乃更请诸郡国铸五铢钱，周郭其下，令不可磨取`焉。
<br>
<br>　　大农上盐铁丞孔仅p咸阳言：“山海，天地之藏也，皆宜属少府，①陛下不私，以
属大农佐赋。愿募民自给费，因官器作煮盐，官与牢盆。②浮食奇民③欲擅管④山海之
货，以致富羡，⑤役利细民。其沮事之议，⑥不可胜听。
<br>
<br>　　敢私铸铁器煮盐者，K左趾，⑦没入其器物。郡不出铁者，置小铁官，⑧便属在所
县。”使孔仅p东郭咸阳乘传举行天下盐铁，作官府，除故盐铁家富者为吏。吏道益杂，
不选，而多贾人矣。
<br>
<br>　　<span style="font-size:10.5pt;color:'004060'">注①索隐韦昭云：“天子私所赐经用也。公用属大司农也。”
<br>
<br>　　注②集解如淳曰：“牢，廪食也。古名廪为牢也。盆者，煮盐之盆也。”索隐予牢
盆。按：苏林云“牢，价直也。今代人言‘雇手牢盆’”。晋灼云苏说是。乐产云“牢乃盆名”，其说异。
<br>
<br>　　注③索隐奇，包恺音羁。诸侯也，非农工之俦，故言奇也。
<br>
<br>　　注④集解张晏曰：“若人执仓库之管钥。或曰管，固。”索隐擅`。音管。上音善。
<br>
<br>　　注⑤索隐弋战反。羡，饶也，与“衍”同义。
<br>
<br>　　注⑥索隐沮，止也。仅等言山海之藏宜属大农，奇人欲擅利，必有沮止之议，此不
可听许也。
<br>
<br>　　注⑦集解史记音隐曰：“K音徒计反。”韦昭曰：“K，以铁为之，着左趾以代刖
也。”索隐按：三苍云“K，踏钳也”。字林徒计反。张斐汉晋律序云“状如跟衣，
着*(足)**[左]*足下，重六斤，以代膑，至魏武改以代刖也”。
<br>
<br>　　注⑧集解邓展曰：“铸故铁。”</span>
<br>
<br>　　商贾以币之变，多积货逐利。于是公卿言：“郡国颇被害，贫民无产业者，募徙
广饶之地。陛下损膳省用，出禁钱以振元元，宽贷赋，而民不齐出于南亩，①商贾滋。
贫者畜积无有，皆仰县官。异时②算轺车③贾人缗钱④皆有差，请算如故。诸贾人末作
贳贷卖买，居邑稽诸物，⑤及商以取利者，虽无市籍，各以其物自占，⑥率缗钱二千而
一算。⑦诸作有租及铸，⑧率缗钱四千一算。非吏比者三老p北边骑士，⑨轺车以一算；
商贾人轺车二算；⑩船五丈以上一算。匿不自占，占不悉，⑾戍边一岁，没入缗钱。
有能告者，以其半畀之。贾人有市籍者，及其家属，皆无得籍名田，以便农。⑿敢犯令，
没入田僮。”⒀
<br>
<br>　　<span style="font-size:10.5pt;color:'004060'">注①集解李奇曰：“齐，皆也。”
<br>
<br>　　注②索隐异时犹昔时也。
<br>
<br>　　注③索隐说文云：“轺，小车也。”傅子云：“汉代贱乘轺，今则贵之。”言算轺
车者，有轺车使出税一算二算也。
<br>
<br>　　注④集解李斐曰：“缗，丝也，以贯钱也。一贯千钱，出二十算也。诗云‘维丝伊
缗’。”如淳曰：“胡公名钱为缗者，诗云‘氓之蚩蚩，抱布贸丝’，故谓之缗也。”
索隐缗音F。缗者，丝绳以贯钱者。千钱出二十算也。
<br>
<br>　　注⑤索隐稽者，停也，留也，即上文所谓“废居居邑”也。
<br>
<br>　　注⑥索隐按：郭璞云“占，自隐度也”。谓各自隐度其财物多少，为文簿送之官也。
若不尽，皆没入于官。音之赡反。
<br>
<br>　　注⑦集解瓒曰：“此缗钱为是储缗钱也，故随其用所施，施于利重者其算亦多。”
<br>
<br>　　注⑧集解如淳曰：“以手力所作而卖之。”
<br>
<br>　　注⑨集解如淳曰：“非吏而得与吏比者，官谓三老p北边骑士也。楼船令边郡选富
者为车骑士。”
<br>
<br>　　注⑩集解如淳曰：“商贾有轺车，使出二算，重其赋也。”
<br>
<br>　　注⑾索隐悉，尽也，具也。若通家财不周悉尽者，罚戍边一岁。
<br>
<br>　　注⑿索隐谓贾人有市籍，不许以名占田也。
<br>
<br>　　注⒀索隐若贾人更占田，则没其田及僮仆，皆入之于官也。</span>
<br>
<br>　　天子乃思卜式之言，召拜式为中郎，爵左庶长，赐田十顷，布告天下，使明知之。
<br>
<br>　　初，卜式者，河南人也，以田畜为事。亲死，式有少弟，弟壮，式脱身出分，独取
畜羊百余，田宅财物尽予弟。式入山牧十余岁，羊致千余头，买田宅。而其弟尽破其业，
式辄复分予弟者数矣。是时汉方数使将击匈奴，卜式上书，愿输家之半县官助边。天子
使使问式：“欲官乎？”式曰：“臣少牧，不习仕宦，不愿也。”使问曰：“家岂有冤，
欲言事乎？”式曰：“臣生与人无分争。式邑人贫者贷之，不善者教顺之，所居人皆从
式，式何故见冤于人！无所欲言也。”
<br>
<br>　　使者曰：“苟如此，子何欲而然？”式曰：“天子诛匈奴，愚以为贤者宜死节于边，
有财者宜输委，如此而匈奴可灭也。”使者具其言入以闻。天子以语丞相弘。弘曰：“此非人情。不轨之臣，不可以为化而乱法，愿陛下勿许。”于是上久不报式，数岁，乃罢式。式归，复田牧。岁余，会军数出，浑邪王等降，县官费，仓府空。其明
年，贫民大徙，皆仰给县官，无以尽赡。卜式持钱二十万予河南守，以给徙民。河南上
富人助贫人者籍，天子见卜式名，识之，曰“是固前而欲输其家半助边”，乃赐式外繇
四百人。①式又尽复予县官。是时富豪皆争匿财，唯式尤欲输之助费。天子于是以式终
长者，故尊显以风百姓。
<br>
<br>　　<span style="font-size:10.5pt;color:'004060'">注①集解汉书音义曰：“外繇谓戍边也。一人出三百钱，谓之过更。式岁得十二万
钱也。一说，在繇役之外得复除四百人。”</span>
<br>
<br>　　初，式不愿为郎。上曰：“吾有羊上林中，欲令子牧之。”式乃拜为郎，布衣侄
牧羊。①岁余，羊肥息。上过见其羊，善之。式曰：“非独羊也，治民亦犹是也。以时
起居；恶者辄斥去，毋令败k。”上以式为奇，拜为缑氏令试之，缑氏便之。迁为成皋
令，将漕最。上以为式朴忠，拜为齐王太傅。
<br>
<br>　　<span style="font-size:10.5pt;color:'004060'">注①集解韦昭曰：“郑草小！</span>
<br>
<br>　　而孔仅之使天下铸作器，三年中拜为大农，列于九卿。①而桑弘羊为大农丞，`诸
会计事，稍稍置均输以通货物矣。②
<br>
<br>　　<span style="font-size:10.5pt;color:'004060'">注①集解徐广曰：“元鼎二年，时丙寅岁也。”
<br>
<br>　　注②集解孟康曰：“谓诸当所输于官者，皆令输其土地所饶，平其所在时价，官更
于他处卖之。输者既便而官有利。汉书百官表大司农属官有均输令。”</span>
<br>
<br>　　始令吏得入谷补官，郎至六百石。
<br>
<br>　　自造白金五铢钱后五岁，赦吏民之坐盗铸金钱死者数十万人。其不发觉相杀者，不
可胜计。赦自出者百余万人。然不能半自出，天下大抵无虑皆铸金钱矣。①犯者，吏
不能尽诛取，于是遣博士褚大、徐偃等分曹循行郡国，②举兼并之徒守相为*(吏)**[利]
*者。而御史大夫张汤方隆贵用事，减宣、杜周等为中丞，义纵、尹齐、王温舒等用惨急
刻深为九卿，而直指夏兰之属始出矣。
<br>
<br>　　<span style="font-size:10.5pt;color:'004060'">注①索隐抵音氐。抵，归也。刘氏云“大抵犹大略也”。案：大抵无虑者，谓言大
略归于铸钱，更无他事从虑。
<br>
<br>　　注②集解服虔曰：“分曹职案行。”</span>
<br>
<br>　　而大农颜异诛。①初，异为济南亭长，以廉直稍迁至九卿。上与张汤既造白鹿皮币，
问异。异曰：“今王侯朝贺以苍璧，直数千，而其皮荐反四十万，本末不相称。”天子
不说。张汤又与异有却，及有人告异以它议，事下张汤治异。
<br>
<br>　　异与客语，客语初令下有不便者，②异不应，微反唇。汤奏当异九卿见令不便，不
入言而腹诽，论死。自是之后，有腹诽之法*(以此)**[比]*，而公卿大夫多谄谀取容矣。
<br>
<br>　　<span style="font-size:10.5pt;color:'004060'">注①集解徐广曰：“元狩四年，时壬戌岁也。”
<br>
<br>　　注②集解李奇曰：“异与客语，道诏令初下，有不便处也。”</span>
<br>
<br>　　天子既下缗钱令而尊卜式，百姓终莫分财佐县官，于是*(杨可)*告缗钱纵矣。
<br>
<br>　　郡国多奸铸钱，①钱多轻，而公卿请令京师铸钟官赤侧，②一当五，赋官用非赤侧
不得行。③白金稍贱，民不宝用，县官以令禁之，无益。岁余，白金终废不行。
<br>
<br>　　<span style="font-size:10.5pt;color:'004060'">注①索隐谓多奸巧，杂以铅锡也。
<br>
<br>　　注②集解如淳曰：“以赤铜为其郭也。今钱见有赤侧者，不知作法云何。”索隐钟
官掌铸赤侧之钱。韦昭云“侧，边也”，故晋灼云“以赤铜为郭。今钱见有赤侧者”。
<br>
<br>　　注③集解汉书音义曰：“俗所谓紫绀钱也”。</span>
<br>
<br>　　是岁也，张汤死①而民不思。②
<br>
<br>　　<span style="font-size:10.5pt;color:'004060'">注①集解徐广曰：“元鼎三年。”
<br>
<br>　　注②索隐乐产云：“诸所废兴，附上困下，皆自汤，故人不思之也。”</span>
<br>
<br>　　其后二岁，赤侧钱贱，民巧法用之，不便，又废。于是悉禁郡国无铸钱，专令上林
三官铸。①钱既多，而令天下非三官钱不得行，诸郡国所前铸钱皆废销之，输其铜三官。
而民之铸钱益少，计其费不能相当，唯真工大奸乃盗为之。
<br>
<br>　　<span style="font-size:10.5pt;color:'004060'">注①集解汉书百官表：“水衡都尉，武帝元鼎二年初置，掌上林苑，属官有上林均
输、钟官、辨铜令。”然则上林三官，其是此三令乎？</span>
<br>
<br>　　卜式相齐，而杨可告缗天下，①中家以上大抵皆遇告。杜周治之，狱少反者。②
乃分遣御史廷尉正监分曹往，③即治郡国缗钱，得民财物以亿计，奴婢以千万数，田大
县数百顷，小县百余顷，宅亦如之。于是商贾中家以上大率破，民偷甘食好衣，不事畜
藏之产业，而县官有盐铁缗钱之故，用益饶矣。
<br>
<br>　　<span style="font-size:10.5pt;color:'004060'">注①集解瓒曰：“商贾居积及伎巧之家，非桑农所生出，谓之缗。茂陵中书有缗田
奴婢是也。”索隐姓杨，名可。如淳云：“告缗者，令杨可告占缗之不尽者也。”
<br>
<br>　　注②集解如淳曰：“治匿缗之罪，其狱少有反者。”索隐反音番。反谓反使从轻也。
案：刘德为京兆尹，每行县，多所平反是也。
<br>
<br>　　注③索隐如淳云：“曹，辈也。谓分曹辈而出为使也。”</span>
<br>
<br>　　益广关，置左右辅。①
<br>
<br>　　<span style="font-size:10.5pt;color:'004060'">注①集解徐广曰：“元鼎三年，丁卯岁，徙函谷关于新安东界。”</span>
<br>
<br>　　初，大农`盐铁官布多，①置水衡，欲以主盐铁；及杨可告缗钱，上林财物，乃
令水衡主上林。上林既充满，益广。是时越欲与汉用船战逐，②乃大修昆明池，列观环
之。治楼船，高十余丈，旗帜加其上，甚壮。③于是天子感之，乃作柏梁台，高数十丈。
宫室之修，由此日丽。
<br>
<br>　　<span style="font-size:10.5pt;color:'004060'">注①索隐布谓泉布。
<br>
<br>　　注②集解韦昭曰：“战斗驰逐也。”
<br>
<br>　　注③索隐盖始穿昆明池，欲与滇王战，今乃更大修之，将与南越吕嘉战逐，故作楼
船，于是杨仆有将军之号。又下云“因南方楼船卒二十余万击南越”也。</span>
<br>
<br>　　昆明池有豫章馆。豫章，地名，以言将出军于豫章也。
<br>
<br>　　乃分缗钱诸官，而水衡、少府、大农、太仆各置农官，往往即郡县比没入田①田之。
其没入奴婢，分诸苑养狗马禽兽，及与诸官。诸官益杂置多，②徒奴婢，而下河漕度
四百万石，③及官自籴乃足。④
<br>
<br>　　<span style="font-size:10.5pt;color:'004060'">注①索隐比昔所没入之田也。
<br>
<br>　　注②集解如淳曰：“水衡、少府、太仆、司农皆有农官，是为多。”
<br>
<br>　　注③索隐乐产云：“度犹运也。”
<br>
<br>　　注④索隐按：谓天子所给廪食者多，故官自籴乃足也。</span>
<br>
<br>　　所忠①言：“世家子弟②富人或斗鸡走狗马，弋猎博戏，乱齐民。”③乃征诸犯令，
相自变量千人，命曰“株送徒”。入财者得补郎，郎选衰矣。④
<br>
<br>　　<span style="font-size:10.5pt;color:'004060'">注①索隐人姓名。服虔云“掌故官，取书于司马相如者，封禅书公孙卿因所忠言宝
鼎是也”。唯姚察独以为“所患”，非也。
<br>
<br>　　注②集解如淳曰：“世世有禄秩家。”
<br>
<br>　　注③索隐晋灼云：“中国被教整齐之人也。”
<br>
<br>　　注④集解应劭曰：“株，根本也。送，引也。”如淳曰：“株，根O也。诸坐博戏
事决为徒者，能入钱得补郎也。或曰，先至者为根。”索隐李奇云：“先至者为魁株。”
应劭云：“株，根本也。送，当作‘选’。选，引也。”应、李二音是。先至之人令之
相引，似若得其株本，则枝叶自穷，故曰“株送徒”。又文颖曰：“凡斗鸡胜者为株。”
传云：“阳沟之鸡，三岁为株。”今则斗鸡走马者用之。因其斗鸡本胜时名，故云株送
徒者也。</span>
<br>
<br>　　是时山东被河，及岁不登数年，人或相食，方一二千里。天子怜之，诏曰：“江
南火耕水耨，①令饥民得流就食江淮闲，欲留，留处。”遣使冠盖相属于道，护之，下
巴蜀粟以振之。
<br>
<br>　　<span style="font-size:10.5pt;color:'004060'">注①集解应劭曰：“烧草，下水种稻，草与稻并生，高七八寸，因悉芟去，复下水
灌之，草死，独稻长，所谓火耕水耨也。”</span>
<br>
<br>　　其明年，天子始巡郡国。东度河，河东守不意行至，不辨，自杀。行西u陇，陇西
守以行往卒，①天子从官不得食，陇西守自杀。于是上北出萧关，从数万骑，猎新秦中，
以勒边兵而归。新秦中或千里无亭徼，②于是诛北地太守以下，而令民得畜牧边县，③
官假马母，三岁而归，及息什一，以除告缗，用充仞新秦中。④
<br>
<br>　　<span style="font-size:10.5pt;color:'004060'">注①集解汉书音义曰：“u，度也。卒，仓卒也。”
<br>
<br>　　注②集解如淳曰：“徼，亦卒求盗之属也。”晋灼曰：“徼，塞也。”瓒曰：“既
无亭候，又不徼循，无]边之备也。”
<br>
<br>　　注③集解汉书音义曰：“令民得畜牧于边县也。”瓒曰：“先是，新秦中千里无民，
畏寇不敢畜牧，令设亭徼，故民得畜牧也。”
<br>
<br>　　注④集解李奇曰：“边有官马，今令民能畜官母马者，满三岁归之也。及有蕃息，
与当出缗算者，皆复令居新秦中，又充仞之也。谓与民母马，令得为马种；令十母马还官一驹，此为息什一也。”瓒曰：“前以边用不足，故设告缗之令，设亭徼，边民无警，皆得田牧。新秦中已充，故除告缗，不复取于民也。”</span>
<br>
<br>　　既得宝鼎，立后土、太一祠，①公卿议封禅事，而天下郡国皆豫治道桥，缮故宫，
及当驰道县，县治官储，设供具，而望以待幸。
<br>
<br>　　<span style="font-size:10.5pt;color:'004060'">注①集解徐广曰：“元鼎四年立后土，五年立泰。”</span>
<br>
<br>　　其明年，南越反，西羌侵边为桀。于是天子为山东不赡，赦天下*[囚]*，因南方楼
船卒二十余万人击南越，数万人发三河以西骑击西羌，又数万人度河筑令居。①初置张
掖、酒泉郡，②而上郡、朔方、西河、河西开田官，斥塞卒③六十万人戍田之。中国缮
道馈粮，远者三千，近者千余里，皆仰给大农。边兵不足，乃发武库工官兵器以赡之。
车骑马乏绝，县官钱少，买马难得，乃着令，令封君以下至三百石以上吏，以差出牝马
天下亭，亭有畜迹岁课息。
<br>
<br>　　<span style="font-size:10.5pt;color:'004060'">注①索隐令音零，姚氏音连。韦昭云：“金城县。”
<br>
<br>　　注②集解徐广曰：“元鼎六年。”
<br>
<br>　　注③集解如淳曰：“塞候斥卒。”</span>
<br>
<br>　　齐相卜式上书曰：“臣闻主忧臣辱。南越反，臣愿父子与齐习船者往死之。”天子
下诏曰：“卜式虽躬耕牧，不以为利，有余辄助县官之用。今天下不幸有急，而式奋愿
父子死之，虽未战，可谓义形于内。赐爵关内侯，金六十斤，田十顷。”
<br>
<br>　　布告天下，天下莫应。列侯以百数，①皆莫求从军击羌、越。至酎，少府省金，②
而列侯坐酎金失侯者百余人。③乃拜式为御史大夫。④
<br>
<br>　　<span style="font-size:10.5pt;color:'004060'">注①索隐刘氏言其多以百而数，故坐酎金失侯者一百六人。
<br>
<br>　　注②集解如淳曰：“省视诸侯金有轻有重也。或曰，至尝酎饮宗庙时，少府视其金
多少也。”
<br>
<br>　　注③集解如淳曰：“汉仪注王子为侯，侯岁以户口酎黄金于汉庙，皇帝临受献金以
助祭。大祀日饮酎，饮酎受金。金少不如斤两，色恶，王削县，侯免国。”
<br>
<br>　　注④集解徐广曰：“元鼎六年。”</span>
<br>
<br>　　式既在位，见郡国多不便县官作盐铁，铁器苦恶，①贾贵，或强令民卖买之。
<br>
<br>　　而船有算，商者少，物贵，乃因孔仅言船算事。上由是不悦卜式。
<br>
<br>　　<span style="font-size:10.5pt;color:'004060'">注①集解瓒曰：“谓作铁器，民患苦其不好。”索隐器苦恶。苦音*(苦)**(反)*，
言苦其器恶而买卖也。言器苦窳不好。凡病之器云苦。窳音庾，语见本纪。苦如字读亦
通也。</span>
<br>
<br>　　汉连兵三岁，诛羌，灭南越，番禺以西至蜀南者置初郡十七，①且以其故俗治，毋
赋税。南阳、汉中以往郡，各以地比给初郡②吏卒奉③食币物，传车马被具。而初郡时
时小反，杀吏，汉发南方吏卒往诛之，闲岁万余人，费皆仰给大农。大农以均输调盐铁
助赋，故能赡之。然兵所过县，为以訾给毋乏而已，不敢言擅赋法矣。④
<br>
<br>　　<span style="font-size:10.5pt;color:'004060'">注①集解徐广曰：“南越为九郡。”S案：晋灼曰“元鼎六年，ㄔ降兀以为南海?苍梧、郁林、合浦、交趾、九真、日南、珠崖、儋耳郡；定西南夷，以为武都、□柯、
越`、沉、汶山郡；及地理志、西南夷传所置犍为、零陵、益州郡，凡十七也”。
<br>
<br>　　注②索隐比音鼻。谓南阳、汉中已往之郡，各以其地比近给初郡。初郡，即西南夷
初所置之郡。
<br>
<br>　　注③索隐扶用反，包氏同。
<br>
<br>　　注④集解徐广曰：“擅，一作‘经’。经，常也。惟取用足耳，不暇顾经常法则也。”</span>
<br>
<br>　　其明年，元封元年，卜式贬秩为太子太傅。而桑弘羊为治粟都尉，领大农，尽代仅
`天下盐铁。弘羊以诸官各自，相与争，物故腾跃，而天下赋输或不偿其僦费，①乃
请置大农部丞数十人，分部主郡国，各往往县置均输盐铁官，令远方各以其物贵时商贾
所转贩者为赋，而相灌输。置平准于京师，都受天下委输。召工官治车诸器，皆仰给大
农。大农之诸官尽笼天下之货物，贵即卖之，贱则买之。如此，富商大贾无所牟大利，
②则反本，而万物不得腾踊。故抑天下物，名曰“平准”。天子以为然，许之。于是天
子北至朔方，东到太山，巡海上，并北边以归。所过赏赐，用帛百余万匹，钱金以巨万
计，皆取足大农。
<br>
<br>　　<span style="font-size:10.5pt;color:'004060'">注①索隐不偿其僦。服虔云：“雇载云僦，言所输物不足偿其雇载之费也。僦音子
就反。”
<br>
<br>　　注②集解如淳曰：“牟，取也。”</span>
<br>
<br>　　弘羊又请令吏得入粟补官，及罪人赎罪。令民能入粟甘泉各有差，以复终身，不告
缗。他郡各输急处，①而诸农各致粟，山东漕益岁六百万石。一岁之中，太仓、甘泉仓
满。边余谷诸物均输帛五百万匹。民不益赋而天下用饶。于是弘羊赐爵左庶长，黄金再
百斤焉。
<br>
<br>　　<span style="font-size:10.5pt;color:'004060'">注①索隐谓他郡能入粟，输所在急要之处也。</span>
<br>
<br>　　是岁小旱，上令官求雨，卜式言曰：“县官当食租衣税而已，今弘羊令吏坐市列肆，
①贩物求利。亨弘羊，天乃雨。”
<br>
<br>　　<span style="font-size:10.5pt;color:'004060'">注①索隐坐市列。谓吏坐市肆行列之中。</span>
<br>
<br>　　太史公曰：农工商交易之路通，而龟贝金钱刀布之币兴焉。所从来久远，自高辛氏
之前尚矣，靡得而记云。故书道唐虞之际，诗述殷周之世，安宁则长庠序，先本绌末，
以礼义防于利；事变多故而亦反是。是以物盛则衰，时极而转，①一质一文，终始之变
也。禹贡九州，各因其土地所宜，人民所多少而纳职焉。
<br>
<br>　　汤武承易变，使民不倦，各兢兢所以为治，而稍陵迟衰微。齐桓公用管仲之谋，
通轻重之权，②徼山海之业，以朝诸侯，用区区之齐显成霸名。魏用李克，尽地力，为
强君。自是以后，天下争于战国，贵诈力而贱仁义，先富有而后推让。故庶人之富者或
累巨万，而贫者或不厌糟嗳；有国强者或并k小以臣诸侯，而弱国或绝祀而灭世。以至
于秦，卒并海内。虞夏之币，金为三品，③或黄，或白，或赤；或钱，或布，④或刀，
⑤或龟贝。⑥及至秦，中一国之币为*(三)**②*等，黄金以溢名，⑦为上币；铜钱识曰
半两，重如其文，为下币。而珠玉p龟贝p银锡之属为器饰宝藏，不为币。然各随时而
轻重无常。于是外攘夷狄，内兴功业，海内之士力耕不足粮，女子纺绩不足衣服。古
者尝竭天下之资财以奉其上，犹自以为不足也。无异故云，事势之流，相激使然，曷足
怪焉。
<br>
<br>　　<span style="font-size:10.5pt;color:'004060'">注①集解徐广曰：“时，一作‘衰’。”
<br>
<br>　　注②集解管子有轻重之法。
<br>
<br>　　注③索隐即下“或黄，或赤p白”。黄，黄金也；白，白银也；赤，赤铜也：并见食货志。
<br>
<br>　　注④集解如淳曰：“布于民闲也。”
<br>
<br>　　注⑤集解如淳曰：“名钱为刀者，以其利于民也。”
<br>
<br>　　注⑥索隐按：钱本名泉，言货之流如泉也，故周有泉府之官。及景王乃铸大钱。布
者，言货流布，故周礼有二夫之布。食货志货布首长八分，足支八分。
<br>
<br>　　刀者，钱也。食货志有契刀p错刀，形如刀，长二寸，直五千。以其形如刀，故曰
刀，以其利于人也。又古者货贝宝龟，食货志有十朋五贝，皆用为货，其各有多少，元
龟直十贝，故直二千一百六十，已下各有差也。
<br>
<br>　　注⑦集解孟康曰：“二十两为溢。”</span>
<br>
<br>　　【索隐述赞】平准之立，通货天下。既入县官，或振华夏。其名刀布，其文龙马。
增算告缗，裒多益寡。弘羊心计，卜式长者。都内充殷，取赡郊野。

</span></td>
  </tr>
<tr><td align=center><a href="index.htm"><span style="font-size:12pt; color: #2895C3; letter-spacing: 1px; line-height: 25px;">返&nbsp;&nbsp;回</span></a>&nbsp;&nbsp;&nbsp;&nbsp;<a href="031.htm"><span style="font-size:12pt; color: #2895C3; letter-spacing: 1px; line-height: 25px;">下一页</span></a></td></tr>
</table>
</center></div>
<div align="center"><center>
<table border=0 width=100% cellspacing=0 cellpadding=0>

<tr>
 <td  align='center'style="font-size: 11.5pt"><hr width="85%" size="1" 
 color="#CBE2EC"><a href="http://www.my285.com/">梦远书城(<font face="华文新魏">my285.com</font>)</a></td></tr></table>
</center></div>
<div align="center">
<script src="http://www.my285.com/41tf/gdx.js"></script>
<script src="http://www.my285.com/41tf/wd.js"></script></div>


<center><script src="../../41tf/WB.js"></script></center>
<script src="../../41tf/wdp.js"></script>
<script src="../../41tf/wdt.js"></script>
<div style='display:"none"'><script src="../../41tf/tj.js"></script></div>

</body>

<!-- Mirrored from www.my285.com/shishu/shiji/030.htm by HTTrack Website Copier/3.x [XR&CO'2007], Thu, 21 Mar 2013 03:59:21 GMT -->
</html>
