<html>


<!-- Mirrored from www.my285.com/shishu/msjs/65.htm by HTTrack Website Copier/3.x [XR&CO'2007], Thu, 21 Mar 2013 06:11:00 GMT -->
<head>
<meta http-equiv="Content-Type" content="text/html; charset=gb2312">
<title>梦远书城_明史纪事本末 第六十五卷 矿税之弊</title>

<style><!--
a {text-decoration:none}
a:hover {color: blue;text-decoration:underline}
-->
</style>

</head>
<center><script src="http://www.my285.com/41tf/DH1.js"></script></center>
<table border="0" width="100%" cellspacing="0" cellpadding="0" background="../../41tf/bj1.gif">
<tr><td align="center">
<script src="../../41tf/DH0.js"></script></td></tr></table>
<center><script src="../../41tf/DH.js"></script></center>
<center>
<script src="http://www.my285.com/41tf/dd.js"></script>
<script src="http://www.my285.com/41tf/05s.js"></script></center>


<body bgcolor="#C0C0C0" topmargin="0" leftmargin="0" marginwidth="0" 
marginheight="0" rightmargin="0" link="#008282" vlink="#008282">

<center>
		<table border="0" cellspacing="1" width="80%" 
  style="font-size: 12pt; font-family: 宋体; line-height:150%">
			<tr>
				<td height="40" style="font-size: 10.5pt">
	
				<a href="http://www.my285.com/">梦远书城</a>　>　<a href="../index.htm">历史</a>　>　<a href="index.htm">明史纪事本末</a>　>　</td>
				<td height="40" style="font-size: 10.5pt" width="30%" 
    align="center">
	
				<a href="64.htm">上一页</a>　　　　<a href="66.htm">下一页</a></td>
			</tr>
			<tr>
				<td height="50" 
    style="font-size: 15pt; font-family: 黑体; color: #9F0000; letter-spacing:1" 
    align="center" colspan="2">
				第六十五卷 矿税之弊</td>
			</tr>
			<tr>
				<td align="center" colspan="2">
<hr>
<script src="http://www.my285.com/41tf/bt.js"></script>
</td>
</tr>
<tr>
<td colspan="2">
<br>
　　神宗万历二年二月，太监张诚等求领真定木税，工部执论不许。<br>
<br>
　　七年七月，给事中顾九思、王道成请撤浙、直织造内臣，上以示大学士张居正。居正曰：“地方多一事，则有一事之扰；宽一分，则受一分之惠。灾地疲民，不堪催督，撤之便。”上从之。<br>
<br>
　　十一月，命浙、直织造添织之万三千。张居正言：“添织之费，不下四、五十万金，在库藏则竭，在小民则疲。浙、直水灾，蒙恩蠲济，方撤织监，又复加派，非圣意所以爱养元元也。”上命减其半。<br>
<br>
　　八年九月，太监王效称缺岁额银朱等料。户部尚书张学奏：“登极一诏，尽损不急之务，宜量停罢。”上从之。<br>
<br>
　　十年四月，天府尹张国彦请豁房税。不报。<br>
<br>
　　十一年正月，户部请停买金、珠。不报。<br>
<br>
　　十二年六月，四川巡抚雒遵奏采木之害。<br>
<br>
　　八月，房山人史锦请开矿，命下抚、按。<br>
<br>
　　十四年四月，南京工部尚书阴武卿乞减免织造，烧造瓷器，停解花梨、杉、楠。不听。<br>
<br>
　　九月，户部侍郎张国彦言：“苏、杭之织造，江西之瓷器，公主之广求珠宝，得无与汉文百金之费相类乎？”不听。<br>
<br>
　　十六年十一月，遣内臣祷祠五台山还，奏言：“紫荆关外广昌、灵邑，可定矿砂作银冶，奸民张守清擅其利。”一日，上视朝毕，召大学士申时行等于皇极殿，语及之。时行等请敕部行抚、按，查问禁戢。上是之，命逮守清伏法，闭塞矿洞。<br>
<br>
　　十八年九月，易州民周言请开矿，玉田、丰润民复以请，部未报。上遣文书官至阁速之，辅臣因言开矿之害。御史邵以仁亦力言其不可。<br>
<br>
　　二十四年六月，府军前卫副千户仲春请开矿助大工。从之。命户部、锦衣卫各一，同仲春开采。给事中程绍工、杨应文言：“嘉靖二十五年七月，命采矿，自十月至三十六年，委官四十余，防兵千一百八十人，约费三万余金，得矿银二万八千五百，得不偿失。”不听。<br>
<br>
　　七月，锦衣卫百户陆松、鸿胪寺随堂官许龙、顺天府教授冯时行、经历赵凤等，各言开矿助大工。从之。户部尚书杨俊民言：“真、保、蓟、易、永平开矿，恐妨天寿山龙脉。”上谓距陵远，且皇祖尝开之，不听。命户部郎中戴绍科、锦衣佥书杨宗吾开矿汝南。<br>
<br>
　　八月，詹事府录事曾长庆、锦衣卫百户吴应骐请山西夏邑开矿，府军后卫指挥王中允请青、沂等开矿。从之。招矿盗开采，仍编富民为矿头，从太监王虎请也。锦衣卫百户汪文通言沂州矿，指挥郝承爵言费县矿，指挥刘鉴言栖霞、招远等矿，指挥马清言文登县矿，千户赵良将言沂水、蒙阴、临朐矿。命太监陈增同府军指挥曾守约开采。<br>
<br>
　　九月，巡抚山西魏允贞请停开矿。不报。太监王虎论保定巡抚李盛春阻挠开采，下旨切责。<br>
<br>
　　十一月，户部郎中戴绍科进矿砂银。自后进者踵至。十二月，遣太监张忠往山西，曹金往两浙，赵钦往陕西，各开矿。辅臣沈一贯言：“留守中卫王一清请税煤炭为民害。”不报。先是，奸人王君锡奏开易州矿，旨下户部议。尚书林材执奏，且上言：“山冶之害，小则争掠，大则啸聚，盗之辏寇之薮也。”遂幡然从之，逐君锡令勿潜住生奸计。至是，新建张位秉政，以为利出于天地之自然，可益国，无病民，采之便，上遂从其言。<br>
<br>
　　二十五年春正月，御史况上进、给事中杨应文言建采木之害，人夫渡泸触瘴死者被野，吏胥假公行私，毒流百姓。不报。户科程绍言开矿事变多端，疏凡五上，俱不报。<br>
<br>
　　二月，给督征天津等处店租内官关防。<br>
<br>
　　三月，浙江巡按王业弘言矿税不便者六，乞停罢。不报。<br>
<br>
　　四月，刑部侍郎吕坤言：“洮兰之绒，山西之，浙、直之缎、绢，积于无用。若服有定期，岁用千匹，而江南、山、陕之人心收。采木之害，饥渴瘴疫，死者亡论。乃一木初卧。矿税无利，勒民间纳银，民不能支，括库银代，岂开矿之初意哉？诚敕各省使臣，严禁散砂，不许借解，而各省之人心收。自赵承勋造四千之说而皇店开，朝廷有内官之遣而事权重。且冯保八店，为屋几何，而岁四千金，不夺市民，将安取乎？诚撤各店之内官，而畿内之人心收。”不报。<br>
<br>
　　九月，太监陈增劾福山知县韦国贤阻挠开采，逮下狱。巡抚万象春夺俸。山西巡抚魏允贞奏言：“巨出领矿税，为民凿齿E窬，而矿为尤甚。”亦反噬，以激上怒。允贞又上书言朝廷得失，讥切宰臣不能辅导，致使刑余之人播恶。上切责之。<br>
<br>
　　二十六年六月，命内监李敬采珠广东。<br>
<br>
　　七月，神武卫千户朱仁等奏湖口船税，可万余金。鸿胪寺主簿田应璧言两淮没官余盐。命内监李道督税湖口，鲁保经理淮盐，俱许节制有司。户科给事包见捷上言开矿之害：“陛下谓徒取诸山泽，在矿使实夺取之闾阎。击入山者十二载，虎狼出柙者半天下。”科臣赵完璧、郝敬，道臣许闻造、姚思仁，交章言之。不报。夺保定巡抚李盛春等俸，以天津店税银解进迟延，故罚。<br>
<br>
　　八月，太常寺少卿傅好礼言近郊假官抽税。不报。越三日，好礼伏文华门求面对。上怒，降广昌典史。大理寺卿吴定疏救，削籍。而假官二十八人下镇抚司。惜薪司柴炭，岁兵、工二部二十余万。至是，求益。给事贾维春言：“岁进物料，上用什之二三，余尽入溪壑，今复求益不已，岂真为国家计盈缩哉！”不报。<br>
<br>
　　九月，益都知县吴宗尧奏：“矿务太监陈增，罔上营私。益都有铅砂无银矿，增强之入银，业非法矣。更强采者代纳，稍缓，逮及吏民。陛下所得十一，而增私橐十九。”山东巡抚尹应元参增罪状二十余条，忤旨，夺俸。宗尧下镇抚司，削籍。<br>
<br>
　　十月，云南大理采石。<br>
<br>
　　二十七年春正月，分遣御马监高u榷京口，供用库官暨禄榷仪真。<br>
<br>
　　二月，百户张宗仁请复浙江市舶，命太监刘成榷税浙江。<br>
<br>
　　千户陈保请榷珠，命内监李凤采珠广州，兼征市舶司税课。设福建市舶司。命御马监高u兼矿务。<br>
<br>
　　命内监杨荣开采云南，陈奉征荆州店税，陈增征山东店税，孙隆带征苏、杭等处税课，鲁坤带征河南，孙朝带征山西。时奸弁冯纲等望风言利，皆朝奏夕遣。<br>
<br>
　　湖口税监李道参南康知府吴宝秀、星子知县吴一元偾侵国税。命缇骑逮下理。宝秀至任，才十六日。初任大理，廉平有声，至是忤道被逮。妻陈氏自缢槛车旁。<br>
<br>
　　内监丘乘云征税四川兼矿务，梁永征税陕西，各以原奏千户翟应泰、乐纲等往。御马监潘相督理江西瓷厂。前珠池太监李敬兼广东矿税。辅臣沈一贯言：“中使衙门皆创设，并无旧绪可因。大抵中使一员，其从可百人，分遣官不下十人，此十人各须百人，则千人矣。此千人每家十口为率，则万人矣。万人日给千金，岁须四十余万。及得，才数万，徒敛怨耳。今分遣二十处，岁糜八百万，圣思偶未之及也，乞尽撤之。”不报。寻诸省皆并税于矿使。<br>
<br>
　　三月，内监王忠征税密云，张煜征税卢沟桥。<br>
<br>
　　太监陈增、马堂争税。命堂税临清，增税东昌。<br>
<br>
　　命锦衣卫千户韦梦麒同御马监奉御陈奉征收湖广等处店税，征银六万有奇。上以湖广、荆州原有辛效忠店房，曾经辽藩窃据，后张居正私意革免。命抚、按奏明。巡抚支可大奏：“湖楚内错江湖，故称泽国，物产非有缣c绮绣之奇也，厥贡非有G琳琅\之珍也。比岁采木重役，焚林竭泽，十室九空。旧有各项税课，如荆州辽府张居正店房已经没入变价解京，尽属民间之业。今仅于沙市征收税银及各府原设有税课司，有门摊商税，有茶盐油布杂税，内以给解京济边之用，外以充宗藩吉凶之资，大之供官军俸钱科举兵饷之需，小之作纸札、公费、工食、衣粮之数，纪载甚明。今若并前项收入内帑，则百用乏绝矣。若迫于用诎，复议加派，则下民怨咨矣。此犹以在官言之也。至其在民，行货有税矣，而算及舟车；居货有税矣，而算及庐舍；米麦菽粟饔餐也而税；鸡豚肉食也而税；耕牛骡驴一畜产也而税；搜刮于十五郡之中，遍及于一百十六州县之内。一岁之中，驿递钱粮，动益千计，虽欲不扰地方，不可得矣。楚故犷悍，又以横政驱之，有莫知其所底止者！”不报。<br>
<br>
　　户科给事包见捷疏论矿店滋蔓。又疏论临清税使扰民，必致生变。又疏辽左阽危，矿市为患尤烈。一月三疏，指数内使切直，时论韪之。谪贵州布政司都事。未几，临清百姓变，殴税使马堂几死。见捷言若左券。<br>
<br>
　　歙县监生吴养晦投税监鲁保言，大父守礼逋盐课工十五万，乞追入给占产。从之。左春坊左庶子叶向高请罢矿使。不报。大学士赵志皋病笃，特疏请停矿税。不报。<br>
<br>
　　四月，河南矿监鲁坤言矿砂嬴缩不一，请均派官民。从之。<br>
<br>
　　十月，南京守备大监郝隆、刘朝用，采宁国、池州等矿。户科给事李应策、姚文蔚以播警乞停中官矿税。不报。<br>
<br>
　　八月，锦衣卫总旗申敏奏湖广兴国州矿洞丹砂。命陈奉开采。逮荆州府推官华钰、黄州府经历车任重，降荆州知府李商耕、黄州知府赵文炜、荆门知州高则巽各一级，以税监陈奉诬劾也。初，奉由武昌抵荆州，商民鼓噪者数千人，飞砖击石，势莫可御。道、府诸臣身犯其冲，殚力防护。独华钰以公事至夷陵，奉疑之。又恶其禁革差官冠带，阻截司役书算，故受诬尤烈。又税课襄阳，商人聚徒鼓噪，知府李商耕治其参随。开镇荆门，增设税课。而荆门故非巨镇，往来商船颇少。诬知州高则巽阻挠，俱降调。<br>
<br>
　　云南税监李荣虐诸生见诟，荣劾巡抚陈用宾，命下诸生于理。<br>
<br>
　　九月，户部进大珠、龙涎香。<br>
<br>
　　十月，骁骑卫百户请征湖广郡县积贮羡银。又兴国州人漆有光报徐鼎等掘古墓，得黄金巨万，命陈奉同抚、按查解。<br>
<br>
　　十二月，命应天府取帘屏、龙旗、龙帘诸上供物。府丞徐申上疏，言：“费将巨万，弊不可言，必不得已，请增炉鼓铸以济急。”报可。<br>
<br>
　　武功卫百户韩应桂奏：“土民夏国瑚报，湖广京山具有真矿铅砂、大青等物。”是时，兴国、麻城开采，止得铅砂，得不偿失，即陈奉亦经营劳瘁，苦于奉行。巡抚支可大疏参应桂欺罔，请置法。上免其罪，撤回。云南道御史叶永盛奏：“差播虐，请诛首祸。”不报。<br>
<br>
　　二十八年春正月，武昌、汉阳民千余，集抚、按门，陈税监陈奉之毒。抚、按不敢理，民情益愤。贵州巡按宋兴祖请停采木，专力讨播。逮西安府同知宋言，税监梁永劾其激众倡乱也。<br>
<br>
　　二月己卯，命太监暨禄兼征凤阳、安庆、徽、庐、常、镇税。前止征应天、太平、宁国、淮扬，至是，从羽林千户王承德金吾百户王镇请也。南京守备太监邢隆税沿江洲田。<br>
<br>
　　辛巳，内监鲁坤开彰德、卫辉、怀庆、开封等矿洞，以武骧卫百户张钦请也。<br>
<br>
　　戊子，锦衣卫百户王体仁奏征长江船税。从之。<br>
<br>
　　三月戊申，四川贡扇不至，左布政使程正谊等五人俱降调。<br>
<br>
　　庚戌，两淮盐务少监鲁保，参税监陈增委官程守训，假武英殿中书舍人恣虐。不报。广洋卫镇抚戴君恩奏广东遗盐及名马、天鹅绒、镇伏、西锦、珠宝皆土产，上即命征收。总督戴耀极言之，不听。<br>
<br>
　　四月甲申，云南矿税宝井内监杨荣，参云南知府蔡如川、赵州知州甘学书等。<br>
<br>
　　乙酉，珠池市舶税务内监李凤激变新会县，因参乡官吴应鸿等，命逮治。<br>
<br>
　　凤阳巡抚李三才请停矿税曰：“自矿税繁兴，万民失业。陛下为斯民主，不惟不衣之，且并其衣而夺之；不惟不食之，且并其食而夺之。征榷之使，急于星火，搜括之令，密如牛毛。今日某矿得银若干，明日又加银若干；今日某处税若干，明日又加税若干；今日某官阻挠矿税解，明日某官怠玩矿税罢职。上下相争，惟利是闻。如臣境内：抽税徐州则陈增，仪真则暨禄，理盐扬州则鲁保，芦政沿江则邢隆。千里之区，中使四布。加以无赖亡命，附翼虎狼。如中书程守训尤为无忌，假旨诈财，动以万数。昨运同陶允明自楚来云：‘彼中内使，沿途掘坟，得财方止。’圣心安乎不安乎？且一人之心，千万人之心也。皇上爱珠玉，人亦爱温饱；皇上爱万世，人亦恋妻孥。奈何皇上欲黄金高于北斗，而不使百姓有糠z升斗之储？皇上欲为子孙千万年，而不使百姓有一朝一夕？试观往籍，朝廷有如此政令，天下有如此景象而不乱者哉！”不报。<br>
<br>
　　辛未，三才复奏：“数月以来，章奏但系矿税，即束高阁。臣前疏非泛常，国脉民命之所关，天心祖德之所在也。人主能为万姓之主，然后奔走御侮。若休戚不关，威力是凭，劫夺之己耳！斩刈之己耳！孤人之子，寡人之妻，拆人之产，掘人之墓，即在敌国雠人，犹所不忍，况吾衽席之赤子哉！穷困无聊，遂生窥窃，如徐州赵古元之类是己。夫天下非小弱也，草泽之人至广且众也，欲为古元者何限？独以朝廷处置得宜，欲乘之而无衅，故a首降心，从教从令耳。今乃驱之使乱，臣惧万姓不肯为朝廷屈也。”<br>
<br>
　　南京守备太监下庐州，问六安州矿有无状。知府具地图，上言：“六安有矿，高皇帝恐人盗采，有伤皇陵来脉，故六安卫特重巡山之任，不敢妄议开采。”诏止之。<br>
<br>
　　六月戊戌，矿监赵钦劾富平知县王正志。逮讯。<br>
<br>
　　七月，税监王虎劾通州同知邵光庭、香河知县焦光卿，降调。<br>
<br>
　　戊申，税监陈奉讦江防参政沈孟化、蕲州知州郑梦桢，降调。<br>
<br>
　　戊午，巡按御史王立贤奏税监陈奉贪暴激变。不报。时陈奉道承天之金花滩，勒居民黄金，拷及妇人，并拘锺祥知县邹尧弼，远近大震。<br>
<br>
　　八月，把总韩应龙奏四川成都、龙安产盐茶，重庆马湖产名木。命内监邱乘云往征。<br>
<br>
　　十二月辛丑，湖广税监陈奉遣荆州卫王指挥开矿谷城，不获，责贷主簿胁库金若干。邑人大惧，群击之。指挥走免，余俱溺江中。<br>
<br>
　　二十九年二月，天津税监马堂进大西洋利玛窦方物。礼部言：“大西洋不载《会典》，真伪不可知。且所贡《天主女图》，既属不经，而囊有神仙骨等物。夫仙则飞升，安得有骨！韩愈谓：‘凶秽之余，不宜令入宫禁。’宜量给冠带，令还，勿潜住京师。”不报。<br>
<br>
　　己丑，武昌兵备冯应京参陈奉大逆十罪，逮至京，下司理，削籍。奉欲开矿青山，枣阳知县王之翰以近显陵，拒之。因诬及襄阳通判邸宅、推官何栋如，俱削籍，逮下狱。之翰寻毙。<br>
<br>
　　三月，武昌民变，逐陈奉。奉列兵杀二人，匿楚府中。命甲骑三百余，射死数人，伤二十余人。奉u月不敢出，众执奉左右六人，投之江。奉自焚公署门。事闻，谪知府王禹声、知县邹尧弼为民。沈一贯论陈奉激变。不报。<br>
<br>
　　四月，督理直隶、仪真等税御马监暨禄言：“臣征庐、凤、徽、安遗税，并沿江船税，各抚、按皆云：‘重迭不敷，题请宽处。’臣未敢凭。二项共二十万金，今征不满万。始信抚、按为可据，而原奏人无凭也。乞轸念民瘼，以实征解上，毋拘原奏人揣摩之数。”上从之。时榷使奇暴，独暨禄请宽恤，凡五上。<br>
<br>
　　六月己巳，太监孙隆采税浙、直，驻苏州，激变市人，杀其参随黄建节等数人。抚、按诘乱民，有葛成独引服，不及其余，下狱论死。直隶巡按御史刘日梧行部徽州，见程守训竖坊曰“特旨”，下书“咸有一德”，即收之。守训讦奏日梧短。不报。<br>
<br>
　　七月，陕西抚、按奏：“岁贡羊绒四千匹，奉命改织盘陵。又降柘黄暗花二则，每匹长五丈八尺。日织一寸七分，半年得匹，岂能如额，乞悉改织。”不报。<br>
<br>
　　九月，起礼部尚书沈鲤大学士入阁办事。鲤陛见，具疏：“望上以言致治。”又极陈矿税之害。寻值长至节，上使太监陈矩晏之。语及开矿事，鲤言：“泄山川灵气，伤陵脉，关系圣躬与圣子神孙不细。”上颔之。<br>
<br>
　　礼部侍郎郭正域疏言：“世宗朝，罢内臣镇守及珠池贡物扰驿递、滥奏带开银场者，按问、谴戍不贷，备在《宝录》、《宝训》。幸罢诸中使，以杜乱萌。”不报。<br>
<br>
　　十月，以内监鲁保司两淮盐政兼浙直织造。请专敕与关防。礼部侍郎郭正域持不可，往白内阁。朱赓曰：“敕去矣，敕中多劝戒语。”正域曰：“今文武臣奉敕者，孰无劝戒？能一一奉行否？何望于阉！”退而具疏力争，关防得无给。<br>
<br>
　　三十年二月己卯，上偶不豫，急召辅臣沈一贯入，谕以勉辅太子并及罢矿税、起废、释禁诸事。翌日，上安，诸事遂寝。停税谕已出，上悔，急令追之。太监田义谏曰：“谕已颁行，不可反汗。”上怒，几欲手刃义，义不为动。一贯恐，亟缴前谕，义唾之。始，吏部尚书李戴、左都御史温纯约即日奉行，且颁天下。刑部谓弛狱须再请。亡何，而旨格矣。<br>
<br>
　　饶州景德镇民变，税监潘相舍人激之。相诬劾通判陈奇，逮下狱。<br>
<br>
　　三月，云南税监杨荣肆虐激变，滇人不胜愤，火厂房，杀委官张安民，抚、按以闻。上怒，持其章不下。大学士沈鲤揭言：“定乱宜速，久且生变。”又具列荣罪状，得毋株及。<br>
<br>
　　五月戊辰，太监刘成征税苏、松、常、镇激变。江西税监潘相掠诸生及辅国将军谋托，各宗大哄，抉门入，相走免。诬劾上饶知县李鸿报怨，鸿除名。礼部侍郎冯琦上言：“矿税之害，滇以张安民故，火厂房矣。粤以李凤酿祸，欲刃其腹矣。陕以委官迫死县令，民汹汹不安矣。两淮激变地方，劫毁官舍钱粮矣。辽左以余东翥故，碎尸抄家矣。土崩瓦解，乱在旦夕，皇上能无动心乎？”不报。应天大风，拔富家树成穴。鲁保诬以盗矿，府尹徐申力白富家冤，而盛言帝京王气不可凿。保不能夺。<br>
<br>
　　九月，杨州富民吴时修献银十四万两，诏授其子弟各中书舍人。<br>
<br>
　　三十一年九月，云南税监杨荣责丽江土官木增退地听开采。巡按御史宋兴祖上言：“丽江古荒服也。木氏世知府，守石门以绝西域，守铁桥以断土番，不宜自撤其藩，贻误封疆。”不报。<br>
<br>
　　三十二年三月，都御史温造言矿税毒虐，乞逮广东税使李凤，撤陕西税使梁永、云南税使杨荣。不报。八月丙午，武骧百户陈起凤请采大木。以觊利除名，尽逐其党。<br>
<br>
　　时大雨，都城崩坏。户部尚书赵世卿言：“苍生糜烂已极，天心示警可畏。矿税貂，掘坟墓，奸子女。皇上尝曰：‘朕心仁爱，自有停止之日。’今将索元元于枯鱼之肆矣。”不报。<br>
<br>
　　九月戊申，翰林检讨蔡毅中上《皇明祖训节略》，内关矿税者，为注疏二十二卷。不报。<br>
<br>
　　三十三年春正月壬辰，广东抚按戴耀、林秉汉奏税监李凤，憾潮州推官姚会嘉，遮辱于广州。不报。<br>
<br>
　　二月丙午，巡按广西杨芳国言：“税监沈永寿以土产金、银、铅、锡派有司包解。永康、思、恩等州原无矿洞，亦派多金，宜免。”不报。八月，礼部侍郎冯琦上言：“矿使出而天下苦，更甚于兵；税使出而天下苦，更甚于矿。皇上欲通商而彼专欲困商，皇上欲爱民而彼必欲害民，皇上戒以勿信拨置而拨置愈多，皇上责以不报绎骚而绎骚更甚。皇上之心，但欲裕国，不欲病民。群小之心，必自瘠民，方能肥己。”疏留中。<br>
<br>
　　十二月壬寅，诏罢采矿，以税务归有司，释矿税在狱承天诸生沈机等十二人。<br>
<br>
　　三十四年春正月癸巳，逮咸阳知县宋时隆下狱。时命停矿，税监梁永坚执咸阳、潼关委官不宜罢，益树党布虐，巡抚顾其志捕恶党置之法，永大恨之。永又檄时隆取绒毡千五百，时隆不予，遂诬时隆劫税。阁臣揭沮，不报。<br>
<br>
　　二月己未，南京内官监丞徐寿伪造印牒，称中旨征南工部杉枋三千，部报详，诈穷，下守备太监刘朝用讯之。<br>
<br>
　　三月己巳朔，大学士沈鲤、朱赓言：“秦人恨梁永甚，宜撤。”不报。<br>
<br>
　　乙亥，江西矿务太监潘相以停税移景德镇请专陶。从之。<br>
<br>
　　丁丑，仍以江西湖口税务归税监李道。<br>
<br>
　　己卯，云南矿务太监杨荣被杀。荣久于滇，恣行威福，杖毙数千人，榜掠指挥樊高明等，尽捕六卫官，人人自危。指挥贺世勋、韩光大遂倡众焚其署，徒党辎重皆烬。事闻，上怒不食，曰：“荣不足惜，何纪纲顿至此！”罪其首事。罢中使不遣，以税课归四川税使丘乘云。世勋下狱死，光大戍边。<br>
<br>
　　五月，巡抚凤阳李三才言：“恩诏中格，流传二说：一、新政原非圣意，故旋开旋闭。一、沈一贯恐沈鲤、朱赓妨位，耻事不出已，计倾左右，致善事不终。”上怒，夺俸三月。一贯奏辩，不问。<br>
<br>
　　三十五年七月壬辰，撤陕西税监梁永还京。初，巡按陕西御史王基洪，劾税监梁永陈兵杀伤吏民。巡抚顾其志奏至，平甚，上疑之。梁永遂讦奏咸阳知县满朝荐承御史意，伏兵渭南劫贡。上怒，命逮朝荐。廷臣论救，不听。时缇骑止灞上，宗室士民毋虑数万人，围永署。朝荐间道就槛车。蓝田知县王邦才亦发奸剔蠹，与永相左，并为永诬逮。至是，中旨撤永还。<br>
<br>
　　十一月，巡抚福建徐学聚、户科给事中江灏，劾税监高巡环ā２槐ā３酰u肆虐闽中，旧抚袁一骥捕其爪牙，置之法。u造楼船，治戎器，招集亡命，征集百货，将出与诸番市。闽人集其门诟之。u所杀伤百余人，焚民居无算。一骥力辑之，乃定。已，又招红裔入市，杀J商渔，渐窥内地，故学聚奏之。<br>
<br>
　　三十六年五月甲寅，辽东税监高淮激变锦州。淮恃宠恣横，吏民小拂意，父子老弱系累相属干道。征税私赋倍之。每开市，夺其善马，驽者强勒堡军，以重价购偿。自疏调度兵将，诩其功伐。总督蹇达劾奏，内臣不得豫政典兵。不报。至是，索贿锦州军户，军户杀其使，激众千人围之。淮仓皇逃入山海关。吏部左侍郎杨时乔、戎政尚书李化龙力言：“辽东重困，危在旦夕，皆高淮扰民激变，以资祸患。”上命撤淮还京。<br>
<br>
　　四十一年六月，初，广东珠池，自万历三十二年停采，至是，金吾右卫指挥倪英上章请开。刑科给事中郭尚宾论开采之害。不报。<br>
<br>
　　四十二年二月，命各省税课减三分之一。<br>
<br>
　　四十三年八月，命内官吕贵，暂提督浙江织造。江西税监潘相，檄催福建、广东税课。阁臣言之。不听。<br>
<br>
　　九月丁丑，江西湖口税廨火，大学士吴道南请罢湖口商税。不报。<br>
<br>
　　四十四年四月丙午，雷火焚通州税监张煜楼居。御史金汝谐以闻，请罢税使。不报。<br>
<br>
　　八月，万寿节，加税监河南胡江、江西潘相、通湾张煜、天津马堂、四川邱乘云、南京刘朝用岁禄，赐吕贵飞鱼服。<br>
<br>
　　四十七年五月，吏部候选儒士蒋定国奏采山西夏县等矿。疏不由通政司，通政使姚思仁纠之。时辽东三路败，兵饷告急，歙人曹致廉等奏乞同内监搜江南富家，借饷数百万。思仁复疏争之。<br>
<br>
　　四十八年七月，上崩，遗诏罢一切矿，税并新增织造、烧造等项。建言废弃及矿税诖误诸臣，酌量起用。奉皇太子令旨，尽行停止，税监张煜、马堂、胡江、潘相、丘乘云等撤还京。<br>
<br>
　　谷应泰曰：<br>
<br>
　　闻之银镂金品，列之《禹贡》；廿人玑贝，载在《周礼》。国有常经，非可以无艺征之也。况王者藏富于闾阎，天子不下求金车，良以多欲者仁义难施，黩货者乱源斯伏，有天下者不可以不致谨也。神宗奕叶升平，边圉封贡，海内V安，家给人足。而乃苞桑之忧不系于虑，日中之昃弗虞于怀。远贤士大夫，亲宦官宫妾。女谒苞苴，阴性吝啬。孳孳所谈，利之所萌耳。逮至万历二十四年，张位主谋，仲春建策，而矿税始起。于是命张忠往山西，曹金往两浙，赵钦往陕西，陈增驻山东，高u领福建，杨荣办云南，丘乘云驻四川，李敬摄广东，郝隆、刘朝用采池州，陈奉领湖广，鲁坤开彰德、卫辉，大杂出，诸道纷然。而民生其间，富者编为矿头，贫者驱之垦采，绎骚凋敝，若草菅然。又不特此也，矿务之外，天津有店租，广州有珠榷，两淮有余盐，京口有供用，浙江有市舶，成都有盐茶，重庆有名木，湖口长江有船税，荆州有店税。又有门摊、商税，油、布杂税，莫不设分职，横肆诛求。有司得罪，立系槛车；百姓奉行，若驱驼马。虽汉室牢盆，桑、孔乘传，熙、丰手实，鸡豚悉空，曾未若斯之酷也。<br>
<br>
　　至乃国法恣睢，人怀痛愤，反尔之诫，覆舟之祸，亦间有之。以故高淮激变辽东，梁永激变陕西，陈奉激变江夏，李凤激变新会，孙隆激变苏州，杨荣激变云南，刘成激变常镇，潘相激变江西。当斯时也，瓦解土崩，民流政散，其不亡者幸耳！而深宫不省，疏入留中。其始因矿税而设者，继则荧然托命言矿税。其始因媚而迎合在矿税者，继则肥而交结在宫闱。植根深固，未易卒拔故也。善乎！侍郎冯琦之疏曰：“皇上之心，但欲裕国，不欲病民。群小之心，必自瘠民，方能肥己。”逮至三十三年，而税归有司，矿使停罢，轮台之悔，不亦晚乎！然且两载以还，税监不革，七年之后，为池复开，比之卫武饮酒之悔，秦穆临河之誓，抑何习与性成也。<br>
<br>
<br>				</td>
			</tr>
			<tr>
				<td colspan="2">
				<hr></td>
			</tr>
			<tr>
				<td style="font-size: 11.5pt" colspan="2">		
<a href="http://www.my285.com/">梦远书城(<font face="华文新魏">my285.com</font>)</a></td>
			</tr>
			<tr>
				<td align="center" colspan="2"><a href="64.htm">上一页</a>&nbsp;<a href="index.htm">回目录</a>&nbsp;<a href="http://www.my285.com/">回首页</a>&nbsp;<a href="66.htm">下一页</a>&nbsp;<script src="http://www.my285.com/41tf/fy.js"></script></td>
			</tr>
		</table>
		</center>

<center>
<script src="http://www.my285.com/41tf/05x.js"></script>
<script src="http://www.my285.com/41tf/wd.js"></script></center>


<center><script src="../../41tf/WB.js"></script></center>
<script src="../../41tf/wdp.js"></script>
<script src="../../41tf/wdt.js"></script>
<div style='display:"none"'><script src="../../41tf/tj.js"></script></div>


</body>


<!-- Mirrored from www.my285.com/shishu/msjs/65.htm by HTTrack Website Copier/3.x [XR&CO'2007], Thu, 21 Mar 2013 06:11:02 GMT -->
</html>
