<html>


<!-- Mirrored from www.my285.com/shishu/msjs/50.htm by HTTrack Website Copier/3.x [XR&CO'2007], Thu, 21 Mar 2013 06:10:30 GMT -->
<head>
<meta http-equiv="Content-Type" content="text/html; charset=gb2312">
<title>梦远书城_明史纪事本末 第五十卷 大礼议</title>

<style><!--
a {text-decoration:none}
a:hover {color: blue;text-decoration:underline}
-->
</style>

</head>
<center><script src="http://www.my285.com/41tf/DH1.js"></script></center>
<table border="0" width="100%" cellspacing="0" cellpadding="0" background="../../41tf/bj1.gif">
<tr><td align="center">
<script src="../../41tf/DH0.js"></script></td></tr></table>
<center><script src="../../41tf/DH.js"></script></center>
<center>
<script src="http://www.my285.com/41tf/dd.js"></script>
<script src="http://www.my285.com/41tf/05s.js"></script></center>


<body bgcolor="#C0C0C0" topmargin="0" leftmargin="0" marginwidth="0" 
marginheight="0" rightmargin="0" link="#008282" vlink="#008282">

<center>
		<table border="0" cellspacing="1" width="80%" 
  style="font-size: 12pt; font-family: 宋体; line-height:150%">
			<tr>
				<td height="40" style="font-size: 10.5pt">
	
				<a href="http://www.my285.com/">梦远书城</a>　>　<a href="../index.htm">历史</a>　>　<a href="index.htm">明史纪事本末</a>　>　</td>
				<td height="40" style="font-size: 10.5pt" width="30%" 
    align="center">
	
				<a href="49.htm">上一页</a>　　　　<a href="51.htm">下一页</a></td>
			</tr>
			<tr>
				<td height="50" 
    style="font-size: 15pt; font-family: 黑体; color: #9F0000; letter-spacing:1" 
    align="center" colspan="2">
				第五十卷 大礼议</td>
			</tr>
			<tr>
				<td align="center" colspan="2">
<hr>
<script src="http://www.my285.com/41tf/bt.js"></script>
</td>
</tr>
<tr>
<td colspan="2">
<br>
<br>
　　武宗正德十六年夏四月，帝即位。帝兴献王子，宪宗纯皇帝孙也。宪宗生十皇子，长孝宗敬皇帝，次兴献王。<br>
<br>
　　弘治七年甲寅，兴献王之国安陆州。<br>
<br>
　　正德二年秋八月，帝生于兴邸。时黄河清，庆云见，轸翼分。已而献王薨，帝受敕嗣理国事。至是，年十有五矣。武宗无子，临崩遗诏曰：“朕绍承祖宗丕业，十有七年。有孤先帝付托，惟在继统得人，宗社生民有赖。皇考孝宗敬皇帝亲弟兴献王长子厚凶埽聪明仁孝，德器夙成，伦序当立。遵奉祖训‘兄终弟及’之文，告于宗庙，请于慈寿皇太后，与内外文武群臣合谋同辞。即日遣官迎取来京，嗣皇帝位。”时三月丙寅也。翼日丁卯，遣司礼监太监韦E、寿宁侯张鹤龄、驸马都尉崔元、大学士梁储、礼部尚书毛澄，赍诏谕金符之安陆州。戊寅，E等至兴邸，帝迎诏国门外，至承运殿开读。已，乃登座受符朝藩卫。<br>
<br>
　　四月壬午，帝辞兴献王园寝。癸未，发安陆，辞帝母蒋妃，呜咽涕泗。帝母曰：“吾儿此行，荷负重任，毋轻言。”帝曰：“谨受教。”比发安陆，帝以藩卫官校不隶有司，恐为沿途扰，特命从官骆安等严敕之，所过辞谢诸王供馈，屏绝有司珍献，禁行殿毋过奢。<br>
<br>
　　丁卯，礼部员外郎杨应魁上礼仪状，请由东安门入，居文华殿。翼日，百官三上笺劝进，俟令旨俞允，择日即位。大学士杨廷和命仪部郎中余才所拟也。<br>
<br>
　　壬寅，车驾至良乡，帝览礼部状，谓长史袁宗皋曰：“遗诏以吾嗣皇帝位，此状云何？”<br>
<br>
　　癸卯，至京师，止城外。廷和固请如礼部所具状，帝不许。乃御行殿受笺，由大明门入，日中即位，以明年为嘉靖元年。凡正德间冒滥军功将校，夤缘监织榷税诸弊政，尽行厘革。赦死杂犯以下末减有差。<br>
<br>
　　丙午，遣官往迎帝母兴献妃。<br>
<br>
　　戊申，命礼官集议崇祀兴献王典礼。礼部尚书毛澄请于大学士杨廷和，廷和出汉定陶王、宋濮王事授之，曰：“此篇为据，异议者即奸谀当诛。”时有待对公交车举人张璁者，为礼部侍郎王瓒同乡士，诣瓒言：“帝入继大统，非为人后，与汉哀、宋英不类。”瓒然之，宣言于众。廷和谓瓒独持异议，令言官列瓒他失，出为南京礼部侍郎，而以侍读学士汪俊代之。尚书毛澄会公卿台谏等官六十余人上议：“汉成帝立定陶王为嗣，而以楚王孙后定陶，承其王祀，师丹以为得礼。今上入继大统，宜以益王子崇仁主后兴国。其崇号则袭宋英故事，以孝宗为考，兴献王及妃为皇叔父母。祭告上笺称侄，署名。而令崇仁主考兴献王，叔益王。”帝览曰：“父母可移易乎？其再议！”于是廷和及蒋冕、毛纪等复上言：“程颐《濮议》，最得礼义之正，皇上采而行之，可为万世法。兴献祀事，今虽以崇仁主，异日仍以皇次子后兴国，而改崇仁为亲藩。天理人情，庶无两失。”尚书澄、侍郎俊等六十余人，亦复上议如廷和言。帝不听，仍命博考典礼，以求至当。已而廷和复上言：“舜不追崇瞽瞍，汉世祖不追崇南顿君。皇上取法二君，斯圣德无累。”澄等七十余人又上议：“武宗皇帝以神器授之陛下，有父道焉。特以昭穆既同，不可为世。孝庙而上，称祖、曾、高，以次加称，岂容异议！兴献王虽有罔极恩，断不可以称孝庙者称之也。”因录魏明帝诏文以上。留中不报。御史周宣、进士屈儒、侯廷训亦各奏议如礼官指，帝终不从。<br>
<br>
　　六月，敕修《武宗实录》，仍命礼官集议追崇大礼。<br>
<br>
　　七月，观政进士张璁上《大礼疏》，曰：“朝议谓皇上入嗣大宗，宜称孝宗皇帝为皇考，改称兴献王为皇叔父，王妃为皇叔母者，不过拘执汉定陶王、宋濮王故事耳。夫汉哀、宋英皆预立为皇嗣，而养之于宫中，是明为人后者也。故师丹、司马光之论，施于彼一时犹可。今武宗皇帝已嗣孝宗十有六年，比于崩殂，而廷臣遵祖训，奉遗诏，迎取皇上，入继大统。遗诏直曰：‘兴献王长子伦序当立。’初未尝明着为孝宗后，比之预立为嗣，养之宫中者，较然不同。夫兴献王往矣，称之以皇叔父，鬼神固不能无疑也。今圣母之迎也，称皇叔母，则当以君臣礼见，恐子无臣母之义。《礼》：‘长子不得为人后。’况兴献王惟生皇上一人，利天下而为人后，恐子无自绝父母之义。故皇上为继统武宗，而得尊崇其亲则可；谓嗣孝宗，以自绝其亲则不可。或以大统不可绝为说者，则将继孝宗乎？继武宗乎？夫统与嗣不同，非必父死子立也。汉文帝承惠帝之后，则弟继；宣帝承昭帝之后，则以兄孙继。若必强夺此父子之亲，建彼父子之号，然后谓之继统，则古当有称高伯祖、皇伯考者，皆不得谓之统矣。臣窃谓今日之礼，宜别为兴献王立庙京师，使得隆尊亲之孝，且使母以子贵，尊与父同。则兴献王不失其为父，圣母不失其为母矣。”疏入，上遣司礼监官送至内阁，谕曰：“此议实遵祖训，据古礼，尔曹何得朕！”杨廷和曰：“书生焉知国体！”复持入，上熟览之，喜曰：“此论一出，吾父子必终可完也。”<br>
<br>
　　是日，帝御文华殿，召廷和、冕、纪入，谕曰：“至亲莫若父母。”因授以手敕曰：“卿等所言俱有见第，朕罔极之恩，无由报耳。今尊父为兴献皇帝，母兴献皇后，祖母为康寿皇太后。”廷和退而上言曰：“皇上圣孝，出于天性。臣等虽愚，夫岂不知礼，谓所后者为父母而以其所生者为伯叔父母。盖不惟降其服，而又异其名也。臣等不敢阿谀顺旨。”仍封还手敕。于是给事中朱鸣阳、史于光等，御史王溱、卢琼等复奏：“兴献王尊号，未蒙圣裁，大小之臣，皆疑陛下垂省张璁之说耳。陛下以兴献王长子，不得已入承大统，难拘‘长子不得为人后’之说。璁乃谓统嗣不同，岂得谓会通之宜乎？又欲别庙兴献王于京师，此大不可。昔鲁桓、僖宫灾，孔子在陈闻火，曰：‘其桓、僖乎？’以非正也。如庙兴献王于京师，在今日则有朱熹两庙争较之嫌，在他日则有鲁僖跻闵之失。乞将张璁斥罚。”奏入，俱命礼部议。<br>
<br>
　　八月，尚书毛澄等仍议：“给事中朱鸣阳、御史王溱等，皆欲皇上早从原议，盖有见于天理人情之公断，不容以私意为初政累也。御史卢琼、给事中史于光历数张璁建议之偏，若与仇者，岂得已哉！诚惧其上摇圣志，下起群疑，宜将张璁戒谕。”不听。<br>
<br>
　　九月，兴献王妃至通州。先是，礼部具议：“圣母至京，宜由东安门入。”帝不从。再议由大明左门入，复不从。帝断议由中门入，谒见太庙。朝议哗然，以妇人无谒庙礼，太庙非妇人宜入。张璁曰：“虽天子，必有母也，焉可由旁门入乎？古者妇三日庙见，孰谓无谒庙礼乎？九庙之礼后与焉，孰谓太庙非宜入乎？”上又命驾仪奉迎圣母，礼部请用王妃仪仗迓之，帝不从，命锦衣卫以母后驾仪往。又命所司制太后法服以待。至是，圣母至通州，闻朝廷欲考孝宗，恚曰：“安得以我子为人之子！”谓从官曰：“尔曹已极宠荣，献王尊称胡犹未定？”因留通州不入。帝闻之，涕泗不止，启慈圣皇太后，愿避位奉母归，群臣惶惧。<br>
<br>
　　冬十月，上谕内阁杨廷和、蒋冕、毛纪曰：“朕受祖宗鸿业，为天下君长，父兴献王独生朕一人，既不得承绪，又不得徽称，朕于罔极之恩，何由得安！始终劳卿等委曲折中，俾朕得申孝情。”廷和上言：“圣谕令臣等委曲折中，以申孝情。切念大礼关系万世纲常，四方观听，议之不可不详，必上顺天理，下合人情。祖宗列圣之心安，则皇上之心始安矣。”张璁乃复为《大礼或问》一帙，辨析统嗣之异及尊崇墓庙之说甚悉。吏部主事彭泽录遗内阁及礼官，劝改前议，不从。璁乃赍至左顺门上之，廷和令修撰杨维聪等阻之，不得。帝览之，留中不下。廷和见势不得已，乃草敕下礼部，曰：“圣母慈寿皇太后懿旨，以朕缵承大统，本生父兴献王宜称兴献帝，母宜称兴献后，宪庙贵妃邵氏称皇太后。仰承慈命，不敢固违。”帝从之。廷和意假母后示，非廷议意也。<br>
<br>
　　壬午，兴献后至自通州，由大明中门入，帝迎于阙内。朝议不谒太庙，生见奉先、奉慈二殿而已。兵部主事霍韬见张璁言欲用，亦上言：“礼官持议非是。”时同知马时中、国子监诸生何渊、巡检房浚，各上言如璁议。帝益为之心动矣。<br>
<br>
　　甲午，杨廷和以追崇礼成，拟上慈寿皇后及武宗皇后尊号，帝因遣司礼监谕廷和曰：“邵太后、兴献帝、后亦各拟上尊号。”廷和等上言：“不可。宜俟明年大婚礼成，庆宫闱，加之可也。”<br>
<br>
　　巡抚云南都御史何孟春上言，以为兴献王不宜称考。廷和览疏，乃擢孟春吏部侍郎。给事中熊浃上言：“皇上贵为天子，圣父圣母以诸王礼处之，安乎？臣以为当称帝、后，而祀兴献于别庙。则大统之议、所生之恩兼尽矣。”乃出为按察司佥事。浃，大学士费宏乡人也。宏虑廷和疑己，故出之。<br>
<br>
　　十二月，除张璁南京刑部主事。先是，帝下《大礼或问》于礼部，时杨一清家居，遣书吏部尚书乔宇曰：“张生此论：圣人不易，恐终当从之。”宇不听。至是，廷和衔璁，授意吏部，除为南京主事。尚书石语璁曰：“慎之！《大礼说》终当行也。”廷和寄语曰：“子不应南官，第静处之，勿复为《大礼说》难我耳。”璁怏怏而去。<br>
<br>
　　都御史林俊致仕家居，廷和寓书于俊，以定国是。俊上疏曰：“孔子谓‘观过知仁’。陛下大礼未协，过于孝故耳。司马光有言：‘秦、汉而下，入继大统，或尊崇其所生，皆取讥当时，贻笑后世。’陛下纯德，何忍袭之？”疏入，留中。廷和遂奏起林俊为工部尚书。俊力辞，不听。庚寅，帝下御札，谕加兴献帝、后以“皇”字。廷和等上言：“汉宣帝继孝昭，后追谥史皇孙、王夫人曰悼考、悼后而已，光武上继元帝，巨鹿南顿君以上，立庙章陵而已，皆未尝追尊。今日兴献帝、后之加，较之前代，尊称已极。若加‘皇’字，与慈寿、孝庙并。是忘所后而重本生，任私恩而弃大义，臣等不得辞其责，愿罢归。”吏部尚书乔宇等奏曰：“皇者，正统大义。若加‘皇’字于本生之亲，则与正统醵无别。揆之天理则不合，验之人心则不安，非所以重宗庙、正名分也。”上曰：“慈寿皇太后懿旨有谕：‘今皇帝婚礼将行，其兴献帝宜加与皇号，母兴献皇太后。’朕不敢辞，尔群臣其承后命。”廷和等见不可争，乃俱求罢归。不报。礼部尚书毛澄，侍郎贾咏、汪俊等上言：“若帝、后之上有加，则正统之亲无别。恐不可以告郊庙而布天下。内阁大臣直言规谏，宜赐谕旨。”帝不听，仍曰：“宜遵懿旨，称兴献皇帝、兴献皇太后。”于是给事中朱鸣阳等、御史程昌等、编修陈沂等百余人各上言：“加称非是。”因请斥璁。不听。<br>
<br>
　　世宗嘉靖元年春正月，郊祀甫毕，清宁宫小房灾，杨廷和、蒋冕、毛纪、费宏上言：“火起风烈，此殆天意。况迫清宁后殿，岂兴献帝、后之加称，祖宗神灵容有未悦乎？”给事中邓继曾上言：“五行火主礼。今日之礼，名紊言逆，阴极变灾。臣虽愚，知为废礼之应。”主事高尚贤、郑佐相继上言：“郁攸之灾，不于他宫，而于清宁之后；不在他日，而在郊祀之余。变岂虚生，灾有由召。”帝览之心动，乃从廷和等议，称孝宗为皇考，慈寿皇太后为圣母，兴献帝、后为本生父母，而“皇”字不复加矣。<br>
<br>
　　巡抚湖广都御史席书具疏曰：“迩者，廷议大臣，比之宋事。窃谓英宗入嗣，在衮衣临御之日。皇上入继，当宫车晏驾之后。比而同之，似或未安。故皇上嗣缵大业，非继孝宗之统，继武宗之统也；非继武宗之统，继祖宗之统也。以皇上承继武宗，仍为兴献王子，别立庙祀，张璁、霍韬之议，未为迂也。礼本人情，皇上尊为天子，慈圣将临，设无尊称，于情难已。故追所生曰帝、后，上慰慈闱。今u年改元，尊号未上，明诏未颁，毋乃拟议之未定乎？臣愚谓宜定号‘皇考兴献帝’，别立庙于大内，每时祭太庙毕，仍祭以天子之礼。盖别以庙祀，则大统正，而昭穆不紊；隆以殊称，则至爱笃，而本支不沦。尊尊亲亲，并行不悖。至于慈圣，应称曰皇母某后，不可以‘兴献’字加之。”吏部员外郎方献夫亦具疏曰：“陛下之继二宗，当继统而不继嗣；兴献之异群庙，在称帝而不称宗。继统者，天下之公，三王之道也；继嗣者，一人之私，后世之事也。兴献之得称帝者，以陛下为天子也；不得称宗者，以实未尝在位也。请宣示朝臣改议，布告天下。称孝宗曰皇伯，称兴献帝曰皇考，别立庙祀之。夫然后合于人情，当乎名实。”二疏俱中沮，不果上。<br>
<br>
　　三月，上孝宗太后尊号曰昭圣慈寿皇太后，武宗皇后曰庄肃皇后，圣祖母邵氏曰寿安皇太后，本生父曰兴献帝，母曰兴国太后。先是，司礼监传谕《兴献帝册文》，朕宜称子。廷和等上言：“不可。”复传谕宜称孝子。廷和等言：“册文称‘长子’、‘本生’，文情自明，请勉行正礼。”从之。遣官诣安陆，上兴献帝尊号。命司礼太监温祥督礼仪，成国公朱辅上册宝，礼部侍郎贾咏题神主。咏遵廷和指，题其主曰“兴献帝神主”，不称考及叔，亦不叙子名。<br>
<br>
　　冬十一月，寿安皇太后崩，杨廷和定为哭临一日，丧服十三日而除，文移两京，不以诏天下，礼官请素服御西角门。帝曰：“朕哀慕方切，岂忍遽从所请？”<br>
<br>
　　十二月，上寿安皇太后尊谥孝惠皇太后，群臣奏：“寿安皇太后服制已满，宜渐从吉典，御奉天门视事。”久之，乃允。仍命不鸣钟鼓，不鸣鞭。<br>
<br>
　　二年春二月，太常卿汪举上言：“安陆庙宜用十二笾豆，如太庙仪。”从之。礼部请置奉祀官，又言：“乐舞未敢轻议。”帝命杨廷和集议之，礼部侍郎贾咏会公侯九卿等上言：“正统本生，义宜有间。八佾既用于太庙，安陆乐舞似当少杀，以避二统之嫌。”帝曰：“仍用八佾。”于是何孟春及给事中张、黄臣、刘最，御史唐侨仪、秦武等，南京给事中郑庆云各上言力争。不报。<br>
<br>
　　冬十一月，奉孝惠皇太后主于奉慈殿，遣官告安陆庙。南京刑部主事桂萼日与张璁讨论古礼，其议符合。至是上言大礼，并献席书、方献夫《议草》，疏曰：“臣闻古者帝王事父孝，故事天明；事母孝，故事地察。未闻废父子之伦，而能事天地、主百神者也。今礼官以皇上与为人后，而强附末世故事，灭武宗之统，夺兴献之宗。夫孝宗有武宗为子矣，可复为立后乎？武宗以神器授皇上矣，可不继其统乎？今举朝之臣，未闻有所规纳者，何也？盖自张璁建议，论者指为干进。故达礼之士，不敢遽言其非。切念皇上在兴国太后之侧，慨兴献帝弗祀三年矣。而臣子乃肆然自以为是，可乎？臣愿皇上速发明诏，循名考实，称孝宗曰皇伯考，兴献帝曰皇考，而别立庙于大内。兴国太后曰圣母，武宗曰皇兄，则天下之为父子君臣者定。至于朝议之谬，有不足辨者。彼所执不过宋濮王议耳。臣按：宋臣范纯仁告英宗曰：‘陛下昨受仁宗诏，亲许为仁宗子。至于封爵，悉用皇子故事，与入继之主，事体不同。’则宋臣之论，亦自有别。今皇上奉祖训入继大统，果曾亲承孝宗诏而为之子乎？则皇上非为人后，而为入继之主明矣。然则考兴献帝、母兴国太后，可以质鬼神俟百世者也。臣久欲上请，乃者复得见席书、方献夫二臣之疏，以为皇上必为之惕然更改，有无待于臣之言者。至今未奉宸断，岂皇上偶未详览耶？抑二臣将上而中止耶？臣故不敢爱死，再申其说，并录二臣疏以闻。”疏奏，上曰：“此关系天理纲常，仍会文武群臣集议可否。”<br>
<br>
　　三年春正月，杨廷和罢，礼部尚书汪俊请曰：“公去，谁与主者？”适主事侯廷训据宗法为《大礼辨》，遍示群臣，俊得之，喜曰：“违斯议者，当斩也。”于是吏部尚书乔宇率九卿上言：“必以孝宗为考，而后大宗为不绝。”俊复会公侯卿佐及翰林台谏官上言：“祖训‘兄终弟及’，以同产言也。皇上为武宗亲弟，自宜考孝宗，母昭圣。前后章奏，惟张璁、霍韬、熊浃与桂萼议同。其它八十余疏二百五十余人，皆如部议。其当从违可知矣。”帝曰：“更参众论议之。”给事中张等三十有二人，御史郑本公等三十有一人，各抗章力论，以为当从众议。上怒其朋言乱政，俱夺俸。修撰唐皋亦言：“陛下宜考所后以别正统，隆所生以备尊称。”帝谓皋模棱持两可，亦夺俸。于是汪俊等更议：“于兴献帝、兴国太后止各加一‘皇’字，以备尊称。”不报。是时楚王荣诚以仪宾沈宝疏上，代府长史李锡、南京都察院经历黄绾、锦衣卫千户聂能迁各上疏议，其言与璁议合，帝益心动。乃命取督赈侍郎席书，南京刑部主事桂萼、张璁诣京集议。时霍韬居里中，亦并召之。<br>
<br>
　　兴国太后千秋节。命妇各上笺觌贺，宴赉倍常。是月晦日，昭圣皇太后圣旦。先期有旨，命妇免入朝贺。朱J、马鸣衡上言：“暂免朝贺，在寻常固可。然当议礼纷更之时，正人心匆惶之际，忽传报罢，安得无疑？窃谓此意若出太后，其间必有因事拂抑之怀，往时存殁之感；若出自圣意，则母子至情，有隆无已。岂可以圣旦嘉节，而辍此盛礼哉？”疏入，帝怒，命逮讯。侍郎何孟春论救，不报。已而陈逅、李本，刑部员外郎林惟聪各抗言：“马鸣衡、朱J不知太后懿旨，辄有论列。原其本心，以为议礼之初，太后辄不受朝。人将谓陛下之心有所偏主。而奸谗之流，或从而乘间献媚，其祸有不可言尔。今乃下之诏狱，加以严刑。天下闻之，将谓陛下以宫闱之故，罪及言官。本生、正统之义，不能无所轩轾。而忠臣义士且将杜口结舌，不敢复议天下事矣。”帝怒其烦扰，并逮系考讯。大理卿郑岳论救。不报。<br>
<br>
　　三月，奉兴献帝为“本生皇考恭穆献皇帝”，兴国太后为“本生母章圣皇太后”。初，帝召张璁等，都御史吴廷举恐璁至，不变初说。请敕诸生及南京大臣及耆德旧臣，各陈所见，以备采择。璁、萼乃复上疏，申明统嗣之辨。璁且曰：“今之加称，不在皇与不皇，实在考与不考。若徒争一‘皇’字，则执政必姑以此塞今日之议。臣恐天下知义礼者，仍必议之不已也。”帝嘉纳之。是日，帝御平台，召冕、纪、宏谕加尊号及议建室，冕对曰：“臣等愿陛下为尧、舜，不愿为汉哀。”帝曰：“尧、舜之道，孝弟而已矣。”冕等不能对。乃命草诏加上尊号，给事中张等、御史朱实昌等交章力谏，帝切责之。敕礼部曰：“圣母昭圣慈寿皇太后特加尊号为昭圣康惠慈寿皇太后。”又敕曰：“本生父兴献帝、本生母兴国太后今加称为‘本生皇考恭穆献皇帝’、‘本生母章圣皇太后’。”又曰：“朕本生父母，已有尊称，仍于奉先殿侧别立一室，尽朕追慕之情。”礼部尚书汪俊上议曰：“皇上入奉大宗，不得祭小宗。为本生父立庙大内，从古所无。惟汉哀帝尝为共王立庙京师，师丹以为不可。请于安陆庙增饰为献皇帝百世不迁之庙，俟他袭封兴王子孙，世世奉享。陛下岁时遣官祭祀，亦足以伸至情矣。”上曰：“朕奉太庙，岂敢间越，与汉哀帝不同，务协公论，以伸至情。”吏部尚书乔宇等复奏曰：“皇上圣睿，于宗法大小，必洞然无疑。故曰建室，以避立庙之名也。于奉先殿侧，以避大内之名也。推此，则专于大宗，必降于小宗。安陆祭祀，无庸改议矣。”时湛若水、石、张、任洛、汪举等皆具奏。不听。于是汪俊求去，上切责，罢之。<br>
<br>
　　户部侍郎胡瓒等上言：“大礼已定，席书督赈江、淮，实关民命，不必征取来京。”上从之。并止璁等勿来。时璁、萼已抵凤阳矣。见邸报敕加尊号，乃复上疏，极论两考之非。且曰：“臣知‘本生’二字，决非皇上之心所自裁定，特出礼官之阴术。皇上不察，以为亲之之辞也。不知礼官正以此二字为外之之辞也。必亟去二字，继统之义始明，而人心信从矣。”疏入，上命复召来京。蒋冕言于帝前，曰：“二人若来，必扑杀之。”帝不问，而遣人趋使速来。遂降中旨，以书为礼部尚书。给事中安盘等上言：“大礼之失，自霍韬、张璁欲考本生，而邪说始起。自桂萼进席书、方献夫之论，而邪说益张。乞寝书新命，治萼等奸罪。”张汉卿等亦上言：“书督赈乖方，煮粥误民，致死生民数万，宜正国法，以快人心。”南京给事中黄仁山等亦上言：“书巧诈邪佞，私蓄议藁而不自进，阴托桂萼代奏干宠。而璁、萼每造书所，必在暮夜，其为阴类人无疑。乞加罢斥，召还汪俊。”南道御史田麟等亦上言：“汪俊、席书邪正相反，进退失宜。且祖制上卿俱推举简用，今何取于书而出自内降耶？乞同璁、萼并黜，以避贤路。”俱不报。<br>
<br>
　　礼部侍郎吴一鹏等会侯、伯、卿贰、翰林、台、省，力言建室之非，且曰：“臣等遵祖训、本礼经，守师丹、程颐之论，以悟主心。姑停建室，仍庙安陆，岁时遣官奉祭。俟异日皇子众多，袭封兴王，世世承享。”帝曰：“朕承天命，祗奉宗祀，孝养圣母。皇考陵园，远在安陆，卿等安乎？今党同执奏，败父子之伦，伤君臣之义。欺朕冲年，眇忽纲常。其奉先殿西室，亟行修饰，尽朕岁时急切之情。”于是修撰吕埂⒈嘈拮奘匾婢闵鲜枵之。帝怒，俱逮赴镇抚司考讯。给事中张、章侨，御史张鹏翰等交章论救。不报。已而狱具，谪菇庵菖泄伲守益广德州判官。<br>
<br>
　　命内阁拟撰圣母昭圣皇太后与本生圣母章圣皇太后册文，帝遣司礼官传谕，欲于昭圣册内称嗣皇帝，献皇帝册内称孝长子。章圣册内加称圣母，自称长子。蒋冕等力言不可，仍以原文封进。帝览之，遂于献皇帝册内加一“孝”字，章圣册内欲去“本生母”三字。冕等复上言：“此字惟宗庙祝文用之，今称长子，已尽孝情。又加此字，有干正统。且‘本生母’三字，系敕谕拟定，亦难轻去。”仍封还。御批乃依原文，止称长子，章圣册内加一“圣”字。<br>
<br>
　　帝御奉天殿受贺，布诏天下，诏曰：“朕躬膺天命，嗣承皇兄武宗毅皇帝大统，祗奉宗祀。惟我皇考孝宗敬皇帝神谟圣政，是继是行。仰惟圣母昭圣慈寿皇太后拥翊之功，莫罄名言。本生父母兴献帝、兴国太后鞠育之恩，罔殚报称。尊称未极，恒用歉然。恭奉册宝，加上圣母尊号曰昭圣康惠慈寿皇太后，兴国太后曰‘本生圣母章圣皇太后’。义专隆于正统，礼兼尽夫至情。”是时张璁至东昌，读诏书叹曰：“执政忍为此欺乎？两考并称，纲常紊矣。”蒋冕求罢归，帝曰：“朕方倚任，共图治理。建室礼仪，朕自裁定。”既而冕上言：“皇上恭诣仁寿宫，加上尊号，圣母昭圣皇太后遽有懿旨，免命妇入贺，其故非臣等所知。又命书为礼部尚书，璁、萼复取来京，圣意所向，中外不能无疑。宜追寝前命。”不报。冕遂移疾乞去，帝从之。御史王泮等疏留不报。<br>
<br>
　　五月，以奉先殿西室为观德殿，欲安献皇帝主也。礼部侍郎吴一鹏、朱希周，郎中江必东，员外郎翁盘，主事彭黯等上言：“献皇帝主在安陆庙中，神灵攸依。奉先殿西室，宜设神位，以便时享，如奉慈殿之仪。”不报。遣司礼监太监赖义、京山侯崔元、侍郎吴一鹏之安陆，改题神主，奉上册宝，尊号曰“本生皇考恭穆献皇帝”，迎如京师。一鹏等复上言：“历考前代，无自寝园迎入大内者。况安陆乃启封之地，献皇帝神主不宜轻动。惟永祀安陆，则本生之情尽，而正统之义得。”不报。<br>
<br>
　　霍韬将赴召，复上言力辨二统之非。而席书在凤阳，亦上《大礼考议》，言：“诸臣讲学不明，固执私意。”且曰：“斯礼也，廷臣耆旧，自有知者，不敢犯众。而璁、萼等感激不平，力犯群议，举朝疾之如仇，甚可畏也。臣途穷矣，尚言此者，九庙神灵使之言耳。”<br>
<br>
　　六月，璁、萼至京，复同上疏条七事，极论两考之非，以伯孝宗而考兴献为正。俱留中不下。鸿胪寺少卿胡侍上言：“唐睿宗不当兄中宗，宋太宗不当兄艺祖。不当称兄，则不当称伯明矣。”帝怒其狂率，出侍为潞州判官。初，张璁、桂萼至京师，廷臣欲捶击之，无一人与通，璁、萼称疾不出。数日后，退朝班，恐有伺者，出东华门走入武定侯郭勋家。勋喜，约为内助。台谏官交章攻击，以为当与席书并正其罪。章十余上，俱报闻。给事中张取群臣弹章奏发刑部，令拟璁等罪。尚书赵鉴私语曰：“若得俞旨，便扑杀之。”帝廉知之，遂降中旨，命桂萼、张璁为翰林学士，方献夫为侍讲学士，切责、鉴，罪之。璁、萼、献夫各上疏辞，不允。吏部尚书乔宇上言：“萼等偏执异说，摇动人心，愿赐罢黜。”帝怒，切责之。宇遂求去，从之。修撰杨慎，廷和子也。率同官姚涞，编修许成名、崔桐，检讨边宪、金皋等上言：“君子小人不并立，正论邪说不并行。臣等所执者，程颐、朱熹之绪也；萼等所言者，冷褒、段犹之余也。学术不同，议论亦异，臣等耻与萼等同列。”上罢其俸。给事中李学曾等、御史吉棠等亦争之，俱下狱外补。已而南京尚书杨旦、颜颐寿、沈冬魁、李克嗣、崔文奎及侍郎陈凤梧，都御史邹文盛、伍文定等复以为言。俱切责之。员外郎薛蕙着《为人后解》，以驳璁、萼之议，略曰：“《礼》：‘立后者，重大宗也。适子不为后，轻小宗也。’‘为人后者为之子。’言虽出《公羊》，实与《仪礼》相表里。既为之子，则当称父矣，而可仍曰伯、叔父乎？”帝览之怒，逮系诏狱。已而释之。<br>
<br>
　　秋七月，璁、萼既拜新命，复列十三事以上：“一曰三代以前无立后之礼，二曰祖训亦无立后，三曰孔子射于矍圃，斥为人后者，四曰武宗遗诏不言继嗣，五曰礼轻本生父母，六曰祖训侄称天子为伯、叔父，七曰汉宣帝、光武俱为其父立皇考庙，八曰朱熹尝论定陶事为坏礼，九曰古者迁国载主，十曰祖训皇后治内，外事无得干预，十一曰皇上失行寿安皇太后三年丧，十二曰新颁诏令决宜重改，十三曰台谏连名上疏，势有所迫。”皆条列礼官欺罔之罪。疏入，留中。何孟春为论条辨，帝切责之。璁、萼复辞职，不许，乃就官。帝采其议，屡遣司礼监官至阁谕毛纪等，去册文“本生”字。纪等力言不可。亡何，帝御平台，召纪等责之曰：“此礼当速改。尔辈无君，欲使朕亦无父乎？”纪等惶怖退。召百官至左顺门，敕曰：“本生圣母章圣皇太后，今更定尊号曰‘圣母章圣皇太后’，后四日，恭上册宝。”何孟春退，草疏达旦，语礼部侍郎朱希周曰：“此礼复更，礼官尤当争之。”于是希周率郎中余才、江必东等上言：“皇上考孝宗、母昭圣，已越三年。今更定之谕，忽从中出，则明诏为虚文，不足取信于天下。”孟春与尚书秦金、学士丰熙等及翰林、寺、部、台谏诸臣，各上言力争“本生”二字不宜削。章十三上，俱留中不报。<br>
<br>
　　戊寅，帝朝罢，齐居文华殿，金献民、徐文华倡言曰：“诸疏留中，必改孝宗为伯考，则太庙无考，正统有间矣。”何孟春曰：“宪宗朝尚书姚夔率百官伏哭文华门，争慈懿皇太后葬礼，宪宗从之，此国朝故事也。”杨慎曰：“国家养士百五十年，仗节死义，正在今日。”王元正、张等遂遮留群臣于金水桥南，曰：“万世瞻仰，在此一举。今日有不力争者，共击之！”何孟春、金献民、徐文华复相号召。于是秦金、赵鉴、赵璜、俞琳、朱希周、刘玉、王时中、张润、汪举、潘希曾、张九叙、吴琪、张瓒、陈沾、张缙、苏民、余瓒、张仲贤、葛桧、袁宗儒凡二十有三人，贾咏、丰熙、张璧、舒芬、杨维聪、姚涞、张衍庆、许成名、刘栋、张潮、崔桐、叶桂章、王三锡、余承勋、陆N、王相、应良、金皋、林时、王思凡二十人，谢、毛玉、曹怀、张嵩、王u、张<img src=SSNG.BMP align=absmiddle 
border=0>、郑一鹏、黄重、李锡、赵汉、陈时明、郑自璧、裴绍宗、韩楷、黄臣、胡炳凡十有六人，余翱、叶奇、郑本公、杨枢、刘颖、祁杲、杜民表、杨瑞、张英、刘谦亨、许中、陈克宅、谭缵、刘、张录、郭希愈、萧一中、张恂、倪宗岳、王璜、沈教、锺卿密、胡琼、张濂、何鳌、张曰韬、蓝田、张鹏翰、林有孚凡三十有九人，余宽、党承志、刘天民、马理、徐一鸣、刘勋、应大猷、李舜臣、马冕、彭泽、张d、洪伊凡十有二人，黄待显、唐升、贾继之、杨易、杨淮、胡宗明、栗登、党以平、何岩、马朝卿、申良、郑漳、顾可久、娄志德、徐嵩、张庠、高奎、安玺、王尚志、朱藻、黄一道、陈儒、陈廷鸾、高登、程旦、尹嗣忠、郭日休、李录、周诏、戴亢、缪宗周、丘其仁、祖琚、张希尹、金中夫、丁律凡三十有六人，余才、汪必东、张<img src=SSJP.BMP align=absmiddle 
border=0>、张怀、翁盘、李文中、张印⒄棚邸⒎岱弧⒇蹊ぁ⒍∪曩纭㈥坝奎凡十有二人，陶滋、贺缙、姚汝皋、刘淑相、万潮、刘漳、杨仪、王德明、汪溱、黄加宾、李春芳、卢襄、华钥、郑晓、刘一正、郭持平、余祯、陈赏、李可登、刘从学凡二十人，相世芳、张k、詹潮、胡琏、范禄、陈力、张大轮、叶应骏、白辙、许路、戴钦、张俭、刘士奇、祁敕、赵廷松、熊宇、何鳌、杨濂、刘仕、萧樟、顾铎、王国光、汪嘉会、殷承叙、陆铨、钱铎、方一兰凡二十有七人，赵儒、叶宽、张子衷、汪登、刘玑、江珊、金廷瑞、范E、庞淳、伍余福、张凤来、张羽、车纯、蒋珙、郑镏凡十有五人，毋德纯、蒋同仁、王玮、刘道、陈大纲、锺云瑞、王光济、张徽、王天民、郑重、杜鸾凡十有一人，俱赴左顺门跪伏，有大呼高皇帝、孝宗皇帝者。帝闻之，命司礼监谕退，不去。金献民曰：“辅臣尤宜力争。”朱希周乃诣内阁告毛纪，纪与石遂赴左顺门跪伏。上复遣司礼太监谕之退，群臣仍伏不起，自辰迨午。帝怒，命司礼监录诸姓名，收系诸为首者丰熙、张、余宽、黄待显、陶滋、相世芳、毋德纯等八人于狱。杨慎、王元正乃撼门大哭，一时群臣皆哭，声震阙廷。上大怒，遂命逮系马理等凡一百三十有四人于狱。何孟春等二十有一人，洪伊等六十有五人，姑令待罪。<br>
<br>
　　己卯，上圣母章圣皇太后册宝。<br>
<br>
　　庚辰，锦衣卫以在系官上请，初逮系时有奔匿者。至是，悉追系之。并待罪者，总二百有二十人。上责之，命拷讯丰熙等八人编伍，其余四品以上者俱夺俸，五品以下者杖之。于是编修王相等一百八十余人各杖有差，王相与王思、裴绍宗、毛玉、胡琼、张曰韬、杨淮、胡琏、张灿、申良、臧应奎、仵瑜、余祯、安玺、殷承叙、李可登等十有七人俱病创，先后卒。<br>
<br>
　　恭穆献皇帝主至自安陆，帝迎于阙内，奉谒奉先、奉慈二殿。已乃奉于观德殿，上册宝，尊号曰“皇考恭穆献皇帝”，不复言“本生”。是日，复趋席书来京。南京祭酒崔铣以灾异陈言：“议礼一事，或摈斥，或下狱，非圣朝美事。”上不悦，令致仕。而陈蚕任给事中，言事忤旨，出为按察司佥事。至是，上言曰：“陛下察几致决，毅然去‘本生’二字，有人心者，咸谓始全父子之恩，无不感泣。乞罢乔宇、夏良胜以息邪说，复史道、于桂、曹嘉以作正气。”帝悦，复以参给事中。逮系修撰杨慎，编修王元正，给事中刘济、安盘、张汉卿，御史张原、王时柯于诏狱，复扑之。谪杨慎、王元正、刘济戌边。何孟春调南京工部。毛纪罢。<br>
<br>
　　南宁伯毛良上言：“杨廷和要定策功，沮挠大礼，使陛下失天伦之正，废追崇之典。”千户聂能迁、百户陈纪、教谕王d、录事钱子威，各论奏议礼差谬，更正得宜。俱留中不报。<br>
<br>
　　八月，席书至京。以孝宗考名未正，悉发诸议留中者，命礼部集议。郑岳、徐文华仍力言：“孝宗祝享、昭圣册宝，尊奉已久，不宜轻改。”帝切责之。胡世宁时居忧里中，亦上言与璁等合。帝嘉之。<br>
<br>
　　九月，改称孝宗敬皇帝为皇伯考，昭圣皇太后为皇伯母。初集议时，汪伟、郑岳、徐文华等犹与璁等力辨可否，武定侯郭勋遽曰：“祖训如是，古礼如是，璁等言当。《书》曰：‘人臣事君，当将顺其美。’”于是书、萼、璁及献夫会公鹤龄、侯勋、鸾等六十有四人上言：“三代之法，父死子继，兄终弟及，人无二本。孝宗伯也，宜称曰皇伯考。昭圣伯母也，宜称曰皇伯母。献皇帝主，别立祢室，不入太庙。尊尊亲亲，两不悖矣。”议上，从之。乃改称孝宗为皇伯考，昭圣为皇伯母。祭告天地宗庙，布诏天下。安陆松陵，帝既改名显陵等诸陵矣。及大礼既定，百户随全请改迁显陵。下工部议。尚书赵璜等上言：“太祖不迁皇陵，太宗不迁孝陵，愿以为法。”帝命礼臣会多官集议，尚书席书等会公、侯、九卿诸廷臣上言：“乞治全罪。”帝曰：“先陵远在安陆，朕瞻仰哀切，其再议之。”书与璁、萼等复上言：“举大事当顺人心。今多官皆曰：‘帝魄不可轻动，地灵不可轻泄。’臣等敢不尽言。”帝乃罢议，命显陵祭如七陵。<br>
<br>
　　十二月，评事韦商臣上言：“臣以廷平庶狱为职。臣自今年七月授官以来，见以大礼伏阙，触犯圣怒，大臣改任者，何孟春一人；编戍者，学士丰熙等八人；决杖死者，编修王思等十有七人；以忤使臣而逮系者，副使刘秉鉴、知府罗玉等若干人；以织造抗使臣逮系者，布政使马卿、知府查仲道等若干人；以失仪下狱者，御史叶奇、主事蔡干等五人；以京堂官为所属讦奏下狱者，御史任洛、副使任忠等二人。此皆国家大狱，上干天象，下骇民俗，所关甚巨者也。臣不敢爱死，惟陛下大奋明断，将诸臣录复其官，及其子孙，庶不失钦恤之意。”疏入，调外。巡抚江西都御史陈洪谟亦言之，留中不报。<br>
<br>
　　四年春三月，诏修《献皇帝实录》。<br>
<br>
　　夏四月，光禄寺丞何渊请立世室，崇祀皇考于太庙。帝命礼部集议，尚书席书等上议：“《王制》：‘天子七庙，三昭三穆。’周以文、武有大功德，乃立世室与后稷庙，皆百世不迁。我太祖立四亲庙，德祖居北，后改同堂异室。议祧则以太祖拟文世室，太宗拟武世室。今献皇帝以藩王追崇帝号，何渊乃欲比之太祖、太宗，立世室于太庙，甚无据。”不报。张璁、桂萼俱言不可。璁曰：“臣与廷臣抗论之初，即曰：‘当改为献皇帝，立庙京师。’又曰：‘别立祢庙，不干正统。’此非臣一人之私，天下万世之公议也。今渊乃以献皇帝为自出之帝，比周文、武，不经甚矣。上干九庙之威监，下骇四海之人心，臣不敢不为皇上言之。昔汉哀帝尊定陶共王为共皇，立庙京师，比孝元帝，至今非之。今渊请入献皇帝于太庙，不知序于武宗之上与？武宗之下与？昔人谓孝子之心无穷，分则有限。得为而不为与不得为而为之，均为不孝。别立祢庙，礼之得为者也。此臣昧死劝皇上为之；入于太庙，礼之不得为者也。此臣昧死劝皇上勿为。”席书会群臣复上议争之。大学士费宏、石、贾咏，尚书廖纪、秦金及九卿、台谏官，各上疏力争，俱不报。璁、萼乃谓书曰：“观德殿规制未备，宜圣心未慊也。须别立庙，不干太庙。尊尊亲亲，并行不悖。”书等遂上议：“宜于皇城内择地，别立祢庙，不与太庙并列，祭用次日。尊尊亲亲，庶为两全。”从之。<br>
<br>
　　六月，作世庙。初，席书上《庙议》有曰：“亲尽之期，与孝庙同。”帝问其故，书对曰：“我朝德祖比后稷，太祖、太宗比文、武，皆百世不迁。懿祖以下，随世而祧。献皇帝与孝宗同世，亲尽同祧。”帝曰：“别庙不与祖宗序列，他日奉祧，藏于何所？何以伸朕世享之情？其再议之。”书上言：“宜藏主寝殿，岁暮出祭，如太庙议。”帝曰：“皇考生朕一人，入继大统。今特立庙，世世不迁，伸朕孝思。”乃命工部相地，于太庙左环碧殿旁立庙。前殿后寝，一如太庙，而微杀其制。路由阙左门入。已而命定庙名曰世庙。礼科给事中杨言等上疏，乞罢世室，略曰：“祖宗身有天下，大宗也，君也。献皇帝旧为藩臣，小宗也，臣也。以臣并君，乱天下大分。以小宗并大宗，干天下大统，无一可者。”不听。<br>
<br>
　　十二月，席书上《大礼集议》，帝命颁赐藩府及中外群臣，仍令各省刊布以传。<br>
<br>
　　五年夏六月，《献皇帝实录》成。<br>
<br>
　　秋七月，帝以观德殿在奉慈殿后，地势迫隘，欲改建于奉先殿左。工部尚书赵璜言：“移观德殿于奉先殿左，必与奉慈殿对峙。孝肃太皇太后，献皇帝之祖母，孝惠皇太后，又圣母也。庙出其左，恐神灵有所不安。”席书亦言：“世庙之建，民劳u年。今甫告成，力亦当节。”帝复谕大学士费宏等曰：“迁观德殿与奉慈殿无预，卿等勿蹈前日之误。”宏等乃乞敕礼、工二部卜日营度，给事中张嵩、卫道，御史郭希愈、陈察等各上言：“灾异非常，乞仍旧以宽民力。”不报。<br>
<br>
　　丁丑，世庙成，帝自观德殿奉献皇帝主于世庙。复自武英殿迎献皇帝神位于观德殿。礼成，群臣表贺，撰《世庙乐章》。<br>
<br>
　　九月，帝奉章圣皇太后谒见世庙。先是，帝谕辅臣曰：“圣母欲谒世庙，卿谓何如？”费宏、杨一清曰：“国初礼制，皇后谒太庙。永乐时，改谒奉先殿，无至太庙者。”帝以问璁、萼，对曰：“唐《开元礼》有皇后庙见之仪。国初，皇后谒太庙，内外命妇陪侍。永乐止谒奉先。皆当时礼官失考，非祖制也。皇太后中宫，宜先见太庙，以补前礼之阙；次谒世庙，以成今礼之全。”宏、一清曰：“璁、萼所引《开元礼》，不可为法。国初礼文未定，二臣欲复庙见，是彰祖宗之阙也，不可。”席书、刘龙曰：“高皇帝准古庙见礼，为大婚册后之制，未及施行。复定册后，止谒奉先殿。璁、萼所引，俱大婚礼。今世庙告成，是大祭礼，不可附会。章圣皇太后宜于奉主之后，祗谒观德殿，则祖宗法守之益坚矣。”璁、萼曰：“周天子宗庙之祭，王服衮冕而入，立东序；后服副而入，立西序。九献各四拜，是天子与后共承宗庙也。皇上毅然举行，以复古礼，未为不可。”因自具仪以上，席书等不能难。大学士石上言：“祖宗家法，凡后妃入宫，未有无故复出者。太庙尊严，乃天子对越之所，非时享祭，亦未轻出入，而况后妃乎？汉、唐之季，事不师古，女祸时作，其患不可胜言，可不虑哉！”帝怒，切责之。席书等乃上请“圣母谒庙，必得上同行，以主斯礼”。从之。<br>
<br>
　　礼部议：“祭世庙用太庙次日。”太常寺谓：“时享太庙及观德殿，先三日斋戒，先一日视牲。今祭用次日，则斋戒、视牲日各不同。且岁暮之际，难于次日举行。”礼部复请“岁暮权与太庙同日”。帝曰：“俱用同日次第举行。”<br>
<br>
　　六年春正月，谕修《典礼全书》。张璁纂《要略》二卷以进，上言：“此礼之失，非今日也，自汉、宋诸君失之；此礼之争，非今日也，自汉、宋诸臣争之。故皇上之改，改汉、宋诸君也；臣等之争，争汉、宋诸臣也。昔唐有《开元礼》，宋有《开宝礼》，所载皆仪文制度而已。今宜如《通鉴凡例》，以年月日为纲。事关大礼者必书，备载圣裁。乃辑为《要略》以献。”帝命付史馆纂述。<br>
<br>
　　费宏等定议世庙乐舞，止用文舞随堂。何渊上言：“世庙乐舞未备。”下礼部集议，侍郎刘龙等议：“宜仍旧。”帝谕辅臣再议，大学士杨一清、贾咏、翟銮上言：“汉高帝以武功定天下，故奏武德文治舞。惠、文二帝不尚武功，故止用文治昭德。世庙止用文舞，亦此意也，不为缺典。”张璁独上言：“《王制》有曰：‘祭用生者。’皇上身为天子，尊献皇为天子父，宜以天子礼乐祀之，缺一不可。且天子八佾，为人六十有四；诸侯六佾，为人三十有六。国朝太庙文武佾各八，计百有二十八人。王国宗庙，文武佾各六，计七十有二人。献皇在藩时，固用七十有二人，今乃六十有四，可乎？以天子父不得享天子礼乐，何以式四方、法万世？”帝从之。<br>
<br>
　　七年夏六月，《明伦大典》成，加张璁少傅兼太子太傅、吏部尚书、谨身殿大学士。追夺议礼诸臣官，敕曰：“大学士杨廷和谬主《濮议》。尚书毛澄不能执经据礼。蒋冕、毛纪转相附和。林俊着论迎合。乔宇为六卿之首，乃与九卿等官，交章妄执。汪俊继为礼部，仍主邪议。吏部郎中夏良胜，胁持庶官，望遂邪志。何孟春以侍郎掌吏部，鼓舞朝臣，伏阙喧呼。朕不欲已甚，姑从轻处：杨廷和为罪之魁，以定策国老自居，门生天子视朕，法当戮市，特宽宥削籍为民。毛澄、林俊俱已病故，各夺其生前官职。蒋冕、毛纪、乔宇、江俊俱已致仕，各夺职闲住。何孟春情犯特重，夏良胜酿祸独深，俱发原籍为民。其余两京翰林、科、道部属，大小衙门各官，附名入奏，或被人代署而己不与闻者，俱从宽不究。其先已正法典或编戍为民者不问。尔礼部揭示承天门下，俾在外者咸自警省。”<br>
<br>
　　秋七月，加上皇考、圣母尊号，皇考为恭睿渊仁宽穆纯圣献皇帝，圣母为章圣慈仁皇太后。诏告天下。<br>
<br>
　　八年十月朔，日食。刑部员外郎邵经邦上言：“《诗十月之交》，刺无良也。意者陛下以议礼之故，亟用张璁。皇父专权，致召天变，则所议者不为公礼矣。可守也，亦可变也；可成也，亦可毁也。”疏入，帝怒其疏末有引用茅焦语，谪镇海卫，与杨慎等永远不宥。死戍所。<br>
<br>
　　十五年冬十月，更世庙为献皇帝庙。帝谕礼部尚书夏言曰：“朕思皇考庙名，似大不安。太宗百世不迁，故名世室。恐皇考亦敦让太宗，宜别拟议。且‘世’字，来者或用作宗号，今施于皇考，徒拥虚名。可会郭勋、李时议之。”既而又谕曰：“皇考庙止称献皇帝庙，庶别宗称，以见推尊之意。”于是夏言上言：“礼惟有功德者，别立庙祀，百世不迁，名之曰‘世’，周之文、武，世室是也。皇考献皇帝虽笃生皇上，比迹契、稷。而前有文皇，既称太宗，义当尊让；后有圣帝，必为世宗，理宜虚r。今钦定献皇帝庙，庶几明祀正，而公议定。”帝从之，命以所议付史馆。<br>
<br>
　　十二月，九庙成，献皇帝庙止修时祀，以避丰祢之嫌。<br>
<br>
　　十七年五月，议集明堂秋飨礼。先是，皇考献皇帝止举时祀，不祀太庙。于是扬州府同知致仕丰坊上言：“孝莫大于严父，严父莫大于配天。宜建明堂，尊皇考为宗，以配上帝。又天下郡邑，宜各立明堂，岁时祝拜君上，以尊朝廷。勿寄位释宫，亵体统。”下礼部议。坊，熙子也。尚书严嵩上言：“诸儒论礼不一。臣惟明堂、圜丘皆以事天地。今大祀殿在圜丘之北，正应古之方位。明堂秋飨之礼，即此可行，不必更建。至于侑飨之礼，《传》以为万物成形于秋，故秋祀明堂，以父配之。自汉武迨唐、宋诸君，莫不皆然，主亲亲也。至于钱公辅、司马光、孙\、程、朱诸贤所论，主祖宗之功德。今以功德则宜配文皇；以亲则宜配献皇。第揆以严父之旨，以皇考而不得配，陛下庸有所弗宁矣。至于称宗之礼，则未有帝宗而不y太庙者。臣不敢妄议，以负陛下，惟圣明裁择。”帝以示夏言，言不敢议。帝曰：“明堂秋飨，宜于奉天殿行之，其配享皇考称宗，不为过情，何在为不宜也。”复命集议。户部侍郎唐偈枵之，曰：“三代之礼，莫备于周。郊祀后稷以配天，宗祀文王于明堂以配帝。未闻成王以严父之故，废文王配天之祭，移于武王也。皇上嗣统之初，廷臣执为人后之说，于是力正大伦者，惟张孚敬、席书诸臣。及何渊有建庙之议，陛下嘉答诸臣，亦云：‘朕奉天法祖，岂敢有干太庙！’顾今日乃惑于丰坊耶？臣谓明堂之礼，诚不可废。惟当奉大宗配，于礼为宜。若献皇帝得圣人为之子，不待称宗议配，而专庙之享，百世不迁矣。”疏入，上大怒，下俳跻掠，出为民。尚书嵩乃上言：“考秋飨成物之旨，严父配天之文，皇考侑飨，允合周道。”帝嘉纳之。<br>
<br>
　　秋七月，议y皇考于太庙。初，帝因严嵩请，既敕礼部议，又谕嵩曰：“太宗靖难，功与开创同，当称祖以别之。”嵩遂上议曰：“古者父子异昭穆，兄弟同世次。殷有四君一世而同庙，不系父子故也。晋则十一室而六世，唐则十一室而九世。宋真宗诏议太庙礼，学士宋议以太祖、太宗合祭同位。其后E图，又以太祖、太宗同居昭位，皆古事之可据者。皇考亲孝宗弟，臣谓宜奉皇考于孝宗之庙。我太祖即位，仁祖虽自布衣，必享天子之祀。皇考顾独阙焉，圣心必有所不安。”又曰：“古礼：宗，无定数；祖，非有功者不得称。汉世称祖者二：高祖，世祖。光武再造汉室，故无二祖之嫌。我文皇定鼎持危，功莫大焉。尊称为祖，圣见允宜。”嵩奏出，群臣翕然无异议。时张孚敬死已六年矣。<br>
<br>
　　九月辛巳，奉太宗文皇帝为成祖，皇考献皇帝为睿宗。癸未，y皇考于太庙。<br>
<br>
　　辛卯，大飨上帝于玄极殿，奉睿宗配享。<br>
<br>
　　二十年夏四月辛酉，九庙灾。时久D不雨，是日初昏，阴雨骤至，大雷雹以风。忽震火起仁庙，烈风嘘之。须臾，毁其主，延及成祖主，亦毁，遂及太祖昭穆群庙，惟献庙独存。<br>
<br>
　　二十四年秋七月，太庙成，布诏天下。<br>
<br>
　　穆宗隆庆元年春三月，礼科左给事中王治上言：“献皇帝入庙称宗，在今日犹有当议者。盖献皇虽贵为天子之父，实未尝南面临天下，而今乃与祖宗诸宗、诸帝并列；虽亲为武宗之叔父，然尝北面武宗，而今乃设位于武宗之右。揆之古典，终为未合。故先帝于献皇帝y庙之后，世庙之享，犹不忘设。是先帝之心，亦自有不安者。臣以为献皇y太庙，千万岁后，不免递迁；若专祀世庙，则亿万世不改。惟陛下下廷臣议求至当，以妥献皇之灵，以光先帝大孝。”章下所司，格不行。<br>
<br>
　　谷应泰曰：<br>
<br>
　　孝宗仁圣，麟趾不蕃。武庙盘游，前星失耀。再世衰微，古今至变也。当是时，重继嗣者私恩，重承统者大义。而世宗以臣绍君，以弟承兄。敷天臣民，谁忍孝宗之嗣一传卒斩者？既已斩焉，则忠臣义士不能复续，求其同气之近者立之，统在嗣亦在矣。所以武宗遗诏，不敢子视世庙也。既已兄称武庙，因欲并考孝宗，则孝以无孙反因得子，于义为诬；称子逼武，二统嫌孝，于理亦碍。况父子至亲，岂可隔世轶代，妄相附属？比之定陶、濮王生视寝膳，死视敛含，曾有鞠养之恩，蚤定父子之分者，迥相判也。既不考孝，即考兴献，天下有无父之人乎？汉宣不皇其父，未尝不考皇孙；光武不皇其父，未尝不考南顿。既考兴献，即当皇兴献，天下有子为天子，父为列侯者乎？据称兵逆父，遂不敢皇，犹之舜不王瞍，禹不王鲧也。兴献以肇胤启圣，俨然皇焉。亦犹之周王王季，周王文王也。汤不王商癸，而周王王季；光武不王南顿，而世宗王兴献。踵事增华，礼以义起，孝子之至也。所疑者，考兴献，则疑于无孝宗；皇兴献，则疑于跻武宗。凭几弥留，奉迓入继，不能得世宗而延其嗣，反欲召兴献而乱其统，此举朝所以沸腾，百官所以号泣也。<br>
<br>
　　不知太庙者，承统之地，皇而不庙者有异；称宗者，继统之名，皇而不宗者亦殊。懿文太子亦得为康皇帝，英宗斥J王，然亦称景泰帝。不入庙，则地不y；不称宗，则名不嫌。亲近则尊，亲尽则祧。辟之遥除之官，追赠之号。曲体罔极之私情，无预朝廷之名器。乃世宗尊为天子，必欲使之不王其父；兴献为天子父，必欲与之共臣其子，此则议礼诸臣之过也。至于观德殿足矣，必欲迁近太庙，与之同门；献皇帝足矣，必欲削去“兴献”，崇加徽号。见太后于世庙，着献皇之《实录》，折衷礼经，毋乃不伦。兴国皇太后圣旦，则宴赉有加；昭圣皇太后千秋，即传免朝贺。传闻乖异，存殁伤心。卒之不加宗，不入庙，杀徽称，止迁葬，则亦璁、萼有功于存统也。<br>
<br>
　　若夫廷和等之伏阙呼号，甚于牵裙折槛；世宗之疾威杖戍，竟同元佑党人。大礼未成，大狱已起，君臣交失，君子讥焉。而廷和戮及身后，杨慎谪死贬所。濮议诸臣，旋蒙赐还；兴国之狱，无复金鸡。此则世宗乏锡类之仁，亦璁、萼诸人无休休之量也。至于丰坊倡议，严嵩附和，严父之说兴，睿宗之号进。孝宗几疑逼宫，武庙嫌跻新鬼，以明察始，以丰祢终。盖丰坊固子政之刘歆，分宜实议礼之林甫，善作者不必善成。惜乎！不令张孚敬见也。<br>
<br>				</td>
			</tr>
			<tr>
				<td colspan="2">
				<hr></td>
			</tr>
			<tr>
				<td style="font-size: 11.5pt" colspan="2">		
<a href="http://www.my285.com/">梦远书城(<font face="华文新魏">my285.com</font>)</a></td>
			</tr>
			<tr>
				<td align="center" colspan="2"><a href="49.htm">上一页</a>&nbsp;<a href="index.htm">回目录</a>&nbsp;<a href="http://www.my285.com/">回首页</a>&nbsp;<a href="51.htm">下一页</a>&nbsp;<script src="http://www.my285.com/41tf/fy.js"></script></td>
			</tr>
		</table>
		</center>

<center>
<script src="http://www.my285.com/41tf/05x.js"></script>
<script src="http://www.my285.com/41tf/wd.js"></script></center>


<center><script src="../../41tf/WB.js"></script></center>
<script src="../../41tf/wdp.js"></script>
<script src="../../41tf/wdt.js"></script>
<div style='display:"none"'><script src="../../41tf/tj.js"></script></div>


</body>


<!-- Mirrored from www.my285.com/shishu/msjs/50.htm by HTTrack Website Copier/3.x [XR&CO'2007], Thu, 21 Mar 2013 06:10:33 GMT -->
</html>
