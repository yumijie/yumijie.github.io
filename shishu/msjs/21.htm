<html>


<!-- Mirrored from www.my285.com/shishu/msjs/21.htm by HTTrack Website Copier/3.x [XR&CO'2007], Thu, 21 Mar 2013 06:09:32 GMT -->
<head>
<meta http-equiv="Content-Type" content="text/html; charset=gb2312">
<title>梦远书城_明史纪事本末 第二十一卷 亲征漠北</title>

<style><!--
a {text-decoration:none}
a:hover {color: blue;text-decoration:underline}
-->
</style>

</head>
<center><script src="http://www.my285.com/41tf/DH1.js"></script></center>
<table border="0" width="100%" cellspacing="0" cellpadding="0" background="../../41tf/bj1.gif">
<tr><td align="center">
<script src="../../41tf/DH0.js"></script></td></tr></table>
<center><script src="../../41tf/DH.js"></script></center>
<center>
<script src="http://www.my285.com/41tf/dd.js"></script>
<script src="http://www.my285.com/41tf/01s.js"></script></center>


<body bgcolor="#C0C0C0" topmargin="0" leftmargin="0" marginwidth="0" 
marginheight="0" rightmargin="0" link="#008282" vlink="#008282">

<center>
		<table border="0" cellspacing="1" width="80%" 
  style="font-size: 12pt; font-family: 宋体; line-height:150%">
			<tr>
				<td height="40" style="font-size: 10.5pt">
	
				<a href="http://www.my285.com/">梦远书城</a>　>　<a href="../index.htm">历史</a>　>　<a href="index.htm">明史纪事本末</a>　>　</td>
				<td height="40" style="font-size: 10.5pt" width="30%" 
    align="center">
	
				<a href="20.htm">上一页</a>　　　　<a href="22.htm">下一页</a></td>
			</tr>
			<tr>
				<td height="50" 
    style="font-size: 15pt; font-family: 黑体; color: #9F0000; letter-spacing:1" 
    align="center" colspan="2">
				第二十一卷 亲征漠北</td>
			</tr>
			<tr>
				<td align="center" colspan="2">
<hr>
<script src="http://www.my285.com/41tf/bt.js"></script>
</td>
</tr>
<tr>
<td colspan="2">
<br>
　　成祖永乐元年春二月，遣使赍玺书往谕鞑靼可汗鬼力赤，赐金绮四，并敕太师右丞相马儿哈咱、太傅右丞相也孙台、太保枢密知院阿鲁台等以遣使往来意，各赐文绮二。未几，犯辽东塞。<br>
<br>
　　十月，寇永平。是时鬼力赤非元种，其臣不肯下。已而鬼力赤与阿鲁台击瓦刺马哈木，战大败。马哈木、阿鲁台皆遣人入贡。闰十一月，阿鲁台寇灰沟村、黄甫川。<br>
<br>
　　三年春正月，阿鲁台部落扫胡儿来归，且告鬼力赤闻兀良哈内附，遂相猜防，数遣人伺塞下。令谨备之。<br>
<br>
　　四年春三月，以书谕鬼力赤汗，不报。时诸部不服鬼力赤，阿鲁台执而杀之，遂迎立蒙古族本雅失里，以阿鲁台为大师，始与中国不通。瓦刺马哈木特与阿鲁台势不相一，遂各相雠杀。<br>
<br>
　　六年春三月，遣鸿胪寺丞刘帖木儿不花以织金文绮，持玺书，谕本雅失里，不报。都督佥事吴允诚子答兰、柴秉诚子别立哥请出塞自效，从之。允诚初名把都帖木儿，秉诚初名伦都儿灰，皆降人也。<br>
<br>
　　七年夏四月，遣都督指挥金塔卜歹、给事中郭骥以彩币赍书谕本雅失里，并赐阿鲁台、马儿哈咱、脱火赤、哈失帖木儿等彩币，竟杀骥。<br>
<br>
　　五月，封瓦刺马哈木时为顺宁王。<br>
<br>
　　秋七月，以淇国公丘福为大将军，武城侯王聪为左副将军，同安侯火真为右副将军，靖安侯王忠、安平侯李远为左右参将，帅师北征。陛辞，上密授以方略，且戒之曰：“毋失机，毋轻犯，毋为所绐。一举未捷，俟再举，尔等慎之。”<br>
<br>
　　八月，丘福出塞，率千余骑先至胪朐河，南遇游兵与战，败之。福遂乘胜渡河，又获间我者尚书一人，福饮之酒，问：“本雅失里今安在？”尚书诈言：“本雅失里闻王师来，北遁，去此未远，可三十里。”福大喜曰：“当疾驰擒之。”时诸军未集，诸将皆恐，李远曰：“将军轻信谍者，孤军深入，进必不利，莫若结营自固，以待我军毕至。”王聪亦力言不可。福不听，先驰马挥士卒行，诸将不得已，与之俱行，大众掩至，围之，李远、王聪率五百骑突阵，聪战死，丘福及火真、王忠、李远并被执死，全军皆没。事闻，上大怒，以书谕皇太子曰：“比遣丘福北征，以其久在兵间，必能任事，何意福违弃朕言，孤军轻进，安平侯等泣谏不从，遂皆陷没。若不早举殄灭之，边患未巳，今选将练兵，来春朕决意亲征。”<br>
<br>
　　冬十月，诏户部尚书夏原吉议北征粮运。上曰：“近工部所造武刚车，足可输运，然道远人力为难。朕欲以所运粮，沿途筑城贮之，量留兵守，以候大军之发。”于是原吉议用武刚车三万辆，约运粮二十万石，踵大军行。每十日程筑一城，斟酌贮粮，以候军还。上然之。<br>
<br>
　　八年春正月，以皇长孙留守北京，命夏原吉兼掌行在六部及都察院事辅之。<br>
<br>
　　丁未，车驾发北京亲征，学士胡广、庶子杨荣、谕德金幼孜从。<br>
<br>
　　三月，出塞，次凌霄峰，登绝顶，望漠北，万里萧条，顾广等曰：“元盛时，此皆民居也。”至清水原，其地水咸苦，不可饮，人马皆渴。明日，营西北二里，有泉涌出，甚甘冽，军中赖以不困。上取亲尝之，赐名神应泉。<br>
<br>
　　四月，次长清塞，地极北，夜望北斗已在南矣。师次阔泺海，其水周围千余，斡难、胪朐，凡七河水注其中。<br>
<br>
　　五月丁卯朔，入胪朐河，哨马略黄峡，遇寇骑，得箭一矢、马四匹而还。<br>
<br>
　　甲戌，指挥款台略玉华峰，擒一骑译之，始知寇在兀古儿札河，大兵遂渡饮马河。<br>
<br>
　　乙亥，以清远侯王友驻兵河上，留金幼孜营中。上以轻骑前进，人赍二十日粮，以方宾、胡广随。<br>
<br>
　　戊寅，至兀古儿札河，本雅失里先遁，夜倍道追之。<br>
<br>
　　己卯，至干难河，元太祖始兴之地也。本雅失里率众拒战，上麾前锋迎击，一鼓败之，本雅失里弃辎重，以七骑渡河遁去。<br>
<br>
　　六月，班师至飞云壑，阿鲁台复来战，上率精骑冲阵，大呼奋击，阿鲁台堕马复上，我师乘之，追奔百余里，斩其名王以下百数十人，阿鲁台携家属远遁。时热甚乏水，军士饥渴，遂收兵还营。己酉，车驾发广漠，时残骑尚出没尾我，上命伏兵河曲，佯以数人载辎重诱之，上按精兵千余最后发。寇望见大兵渡河，贪所载物，竞趋而至，伏发，仓皇走，上率兵扼之，奔渡河，马陷入泥淖，生擒数十人，遂无敢窥我后。师次擒胡山，上令勒铭曰：“瀚海为镡，天山为锷，一扫胡尘，永清沙漠。”次清流泉，又勒铭曰：“于铄六师，禁暴止侮。山高水清，永彰我武。”会军士乏食，上令以所储供御粮炒散给之，下令军中粮炒多者许借贷，还京倍酬其直，军中赖之。上在师中，每日暮犹未食，中官具进膳，上曰：“军士未食，朕何忍先饱！”<br>
<br>
　　七月，还次开平，宴劳将士。上曰：“朕自出塞，久素食，非乏肉也。念士卒艰食，朕食肉岂能甘味，故宁已之。”车驾还至北京。<br>
<br>
　　九年冬十二月，阿鲁台遣使来纳款，且请得部署女直、吐蕃诸部。上以问左右，多请许之，黄淮独不可，曰：“此属分则易制，合则难图矣！”上顾左右曰：“黄淮如立高冈，无远不见。诸人处平地，所见惟目前耳！”乃不许阿鲁台之请。<br>
<br>
　　十年秋九月，瓦刺顺宁王马哈木特灭本雅失里，立其族答里巴，马哈木特实专政。<br>
<br>
　　十一年秋七月，上巡北京，敕阿鲁台无以丘福事怀虑，比之汉呼韩邪、唐阿史那社尔，赐金锦谕意。先是，阿鲁台为瓦刺攻败，穷蹙，以其妻孥部落奔窜而南，保息塞外。于是遣使奉表称臣，贡驼马。上言马哈木特灭本雅失里之罪，请讨之。上曰：“阿鲁台势穷来归，非其本心。然天地覆育，岂有所择。纳其贡使，封为和宁王，赐金帛，仍居漠北。”瓦刺马哈木特怨阿鲁台朝贡不至。<br>
<br>
　　十二年春二月，诏亲征瓦刺，以安远侯柳升、武安侯郑亨将中军，宁阳侯陈懋、丰城侯李彬领左右哨，成山侯王通、都督谭清领左右掖，都督刘江、朱荣为前锋。<br>
<br>
　　三月，车驾发北京，皇太孙从，上谓侍臣曰：“朕长孙聪明英睿，勇智过人。今肃清沙漠，使躬历行阵，见将士劳苦，征伐不易又。”谓胡广、杨荣、金幼孜曰：“每日营中闲暇，尔等即以经史于长孙前讲说，文事武备，不可偏废。”<br>
<br>
　　夏四月，驻跸兴和，大阅，五军尽出塞。<br>
<br>
　　五月，师次杨林城。上阅武之暇，皇太孙侍，语及创业守成之难。<br>
<br>
　　六月三日甲辰，师至撒里怯儿之地，前锋刘江遇敌三峡口，击走之。上度其必大至，严阵以待。<br>
<br>
　　乙巳，获谍，知马哈木特距此百里，兼程赴之。<br>
<br>
　　戊申，发苍峡，次兰忽失温。答里巴、马哈木、太平、孛罗扫境以三万人来战，顿山巅不敢发。上遣铁骑挑之，敌奋而下，安远侯升以神机炮毙其骑数百，上率铁骑乘之，遂败却。武安侯亨追击，中流矢退；宁阳侯懋、成山侯通率兵薄其右掖，不动；丰城侯彬、都督青攻其左，敌殊死战，都指挥满都死。上遥见，率铁骑驰击，呼声动天地，马哈木特不能支，大军乘之，遂大溃走。追至土刺河，生擒数十人，马哈木特乘夜北遁。时瓦刺虽大创去，然杀伤亦略相当。夜二鼓，上还帐中，遂下令班师。壬子，师出三峡口，余众复聚山上，数百人据海子，诸军以火铳击之遁去。还至饮马河，阿鲁台遣头目锁住等来朝，言阿鲁台有疾，不能至。上遣使赐之米百石、驴百匹、羊百牵，别赐其部属米五千石，慰抚甚厚。是役也，内侍李谦恃勇，引皇太孙于九龙口临战，几危，上大惊，急追回大营，谦惧罪，自经死。师次黑山峪，颁诏天下。己亥，驻跸沙河，皇太子遣兵部尚书金忠等迎表至。<br>
<br>
　　八月，上还北京。<br>
<br>
　　十三年冬十月，瓦刺马哈木特遣使贡马谢罪。瓦刺使者言马哈木特虑阿鲁台与中国和好，将为已害，拟率众至干难河北，俟冬袭阿鲁台。敕镇守宁夏宁阳侯陈懋防边，大同、开平、辽东皆如之。<br>
<br>
　　十四年春三月，阿鲁台遣使奏战败瓦刺，献所俘人马，特使宴劳彩币。<br>
<br>
　　秋九月，瓦刺顺宁王马哈木、贤义王太平、使臣观音奴不花来朝，辞还。赐钞为道里费，遣使赍玺书同往，谕以顺逆福祸之道，赐彩币。<br>
<br>
　　十五年秋八月，瓦刺顺宁王马哈木死，以其子脱欢袭顺宁王。<br>
<br>
　　十九年冬十月，阿鲁台叛，数寇边。初，阿鲁台为瓦刺所攻，穷蹙南窜。久之，生聚蕃富，遂桀骜。每朝使至，辄侮或拘留苦之。时时部落出没塞下，为寇。上尝谕其使还语阿鲁台，竟不悛。至是，大举围兴和，都指挥王祥战死，上遂议亲征。<br>
<br>
　　十二月，上命大臣集议，户部尚书夏原吉等共议，宜且休养兵民，严敕边将备御，未奏。会上召兵部尚书方宾，宾言：“今粮储不足，未可兴师。”遂召原吉问边储多寡，对曰：“仅给将士备御之用，不足以给大军。”且言：“频年师出无功，戎马资储，十丧八九。灾眚间作，内外俱疲。况圣躬少安，尚须调护，勿烦六师。”上不怿，令原吉往视开平粮储。既而刑部尚书吴中入对，与方宾同，上益怒。宾惧，自缢。命锦衣官取原吉还，至则方启廒理储，锦衣促之，原吉曰：“姑俟毕此，不然，恐有侵盗。死吾安之，不以累公。”及至，上问亲征得失，具对如初。上令同中系于掖庭狱。时礼部尚书吕震数乘间言宾与中、原吉皆邪诬罔，上信之，命戮宾尸。将杀原吉，召杨荣问原吉平昔所为，荣力言其无他，怒稍释，置不问。<br>
<br>
　　二十年春二月，命英国公张辅等议北征馈运，辅等议分前后运，前运随大军行，后运继之。前运总督官三人，隆平侯张信、尚书李庆、侍郎李昶。车运骡运各分官领之，领车运者二十六人，泰宁侯陈愉、都御史王彰等，领驴运者二十五人，镇远侯顾兴祖、尚书赵等。后运总督官二人，保定侯孟谟、遂安伯陈英等。各率骑兵千人，步兵五千人护行。凡前后运用驴三十四万，车一十七万七千五百七十三辆，挽车民夫二十三万五千一百四十六人。运粮凡三十七万石，并出塞分贮。<br>
<br>
　　三月丁丑，亲征阿鲁台。<br>
<br>
　　戊寅，车驾发北京。<br>
<br>
　　辛巳，师次鸡鸣山。阿鲁台闻上亲征，遂夜遁。诸将请追之，上曰：“彼非有他计，譬诸狼贪，一得所欲，急走，追之徒劳。少俟草青马肥，道开平，u应昌，出其不意，直抵窟穴，破之未晚。”<br>
<br>
　　四月辛丑，师次龙门，戍卒言阿鲁台仓卒遁去，遗马二千余匹于洗马岭。敕宣府指挥王礼尽收入城。<br>
<br>
　　五月辛酉，师次独石，端午，赐随征文武群臣宴。<br>
<br>
　　乙丑，师度偏岭，命将士猎于道旁山下。<br>
<br>
　　丁卯，大阅诸将。<br>
<br>
　　戊辰，观士卒射，有一卒三发皆中，赐牛羊银钞。上亲制《平戎曲》，俾将士歌之。<br>
<br>
　　辛未，师发隰宁西凉亭。西凉亭者，故元往来巡游之所。上望其颓垣遗址，树木郁然，谓侍臣曰：“元氏创此，将遗子孙为不朽之图，岂计有今日？《书》云：‘常厥德，保厥位，厥德靡常，九有以亡。’况一亭乎！”因下令禁军士斩伐树木。<br>
<br>
　　癸酉，次闵安，下令军中樵牧不得出长围外。时营阵大营居中，营外分驻五军，建左右哨掖以总之。步卒居内，骑卒居外，神机营在骑卒之外，神机营外有长围周二十里。<br>
<br>
　　癸未，师发威卤镇，次行州，命户部以山西、河南、山东所运粮六万余石储于山海。<br>
<br>
　　六月癸巳，师次威远川，开平来报阿鲁台进攻万全，诸将请分兵还击之，上曰：“此诈也。彼方虑吾捣巢，故为牵制之术。”疾驱之，果遁去。<br>
<br>
　　七月己未，师次煞胡原，前锋都督朱荣等获阿鲁台部属，送御营，备言阿鲁台闻大军发，所部日忧惧，有散去者，其母及妻皆骂曰：“大明皇帝何负尔，而必欲为逆？阿鲁台尽弃其马驼牛羊辎重于阔湾海，与其家属北走矣。”上曰：“兽穷则走，然或挟诡谋，示弱误我，不可不备。”前哨继获其部曲，亦言悉众夜遁，乃召都督朱荣、吴成等还，发兵尽收所弃牛羊驼马，焚其辎重，命旋师。简精兵还击兀良哈，大破之。询降骑言屈裂儿河东北深谷，有贼千余人，令宁阳侯懋以骑兵五千追之。懋率精骑伏隘中，以羸兵辎重诱之。方接战，发伏，大溃走，斩获过半。<br>
<br>
　　八月，以班师，遣书谕皇太子，颁诏天下。<br>
<br>
　　九月，上入居庸关，次龙虎台，飨随征将校，京师文武大臣迎见，上乘法驾入京城。<br>
<br>
　　二十一年夏四月，瓦刺脱欢攻阿鲁台，败之。<br>
<br>
　　秋七月，谍报阿鲁台将犯边，上曰：“去秋亲征，彼意吾不能复出，当亟驰塞外待之。”命安远侯柳升、遂安伯陈英将中军，武安侯郑亨、成国公朱勇、英国公张辅、成山侯王通将左右军，宁阳侯陈懋将前锋，从征阿鲁台。<br>
<br>
　　八月壬子，宴大营五军诸将，因大阅。<br>
<br>
　　癸丑，发京师，命大学士杨荣兼军中机务。<br>
<br>
　　丙寅，发宣府，次沙岭，赐诸将内厩马。<br>
<br>
　　戊辰，次万全。<br>
<br>
　　九月，师次沙城，知院阿失帖木儿、古纳台等率其妻子来降，言：“今夏阿鲁台为瓦刺所败，部属溃散无所属。今闻大军复出，必疾走远避，岂复萌南向之意。”上命赐之酒，俱授正千户。<br>
<br>
　　冬十月，师次上庄堡，先锋陈懋知寇在饮马河北，为瓦刺所败，追至宿嵬山口，遇鞑靼王子乜先土干率妻子部属来归。懋引入见，上喜，谓群臣曰：“远人来归，宜有以旌异之。”乃封为忠勇王，赐姓名金忠，以其甥把罕台为都督，其部属察卜等七人皆为都指挥，赐冠带织金袭衣。上曰：“昔唐突厥颉利入朝，太宗言胡、越一家，有矜大自得之意，朕所不取。唯天下之人，皆遂其生，边境无患，兵甲不用，斯朕志也。”遣书谕皇太子，以乜先土干纳款之故遂下诏班师，发万全。<br>
<br>
　　十一月，次怀来。<br>
<br>
　　甲申，还京师。<br>
<br>
　　二十二年春正月，阿鲁台寇大同。初，忠勇王金忠来归，屡言：“阿鲁台s主残民，数为边患，请讨之，愿为前锋自效。”上曰：“卿意甚善，但师出须有名，文帝尝言汉过不先，姑待之。”至是，大同守将奏阿鲁台侵塞，遂大阅，议北征。命安远侯柳升将中军，遂安伯陈英副之；英国公张辅领左掖，成国公朱勇副之；成山侯王通领右掖，兴安伯徐亨副之；武安伯郑亨领左哨，保定侯孟瑛副之；阳武侯薛禄领右哨，新宁伯谭忠副之；宁阳侯陈懋、忠勇王金忠为前锋，从征阿鲁台。<br>
<br>
　　夏四月戊申，诏命皇太子监国，发京师，大学士杨荣、金幼孜从。庚午，师次隰宁，忠勇王金忠所部指挥同知把里秃等获谍者，言：“阿鲁台去秋闻朝廷出兵，挟其属遁。及冬，大雪丈余，人畜多死，部曲离散。比闻大军且至，复遁往答兰纳木儿河，趋荒漠以避。”遂命诸将速进。以获谍功，升把里秃为都指挥佥事。<br>
<br>
　　五月己卯，次开平，遣中官伯力哥赍敕往谕阿鲁台部落曰：“王师之来，止罪阿鲁台一人，头目以下输诚来朝者，优与恩赉。”命柳升率军士拾道中遗骸，为丛冢瘗之，上亲为文祭焉。<br>
<br>
　　六月戊午，进次玉沙泉，上以答兰纳木儿河已近，令诸将各严兵以俟。<br>
<br>
　　己未，命陈懋、金忠率师前进，戒之曰：“两军相当，彼投戈下马者皆良民，勿杀。如其来敌，先以神机铳攻之，长弓劲弩继其后。遇阿鲁台亦生擒以来。”<br>
<br>
　　庚申，懋等遣人奏言：“臣等已到答兰纳木儿河，弥望惟荒尘野草，车辙马迹亦多漫灭，其遁已久。”上遣张辅、王通等分兵山谷大索。仍命陈懋、金忠前行觇贼，车驾进驻河上以俟。张辅等相继引兵还奏：“臣等分索山谷，周围三百余里，一人一骑之迹无睹者。”<br>
<br>
　　癸亥，陈懋、金忠亦还奏：“引兵抵白邙山无所遇，以粮尽故还。”张辅奏：“愿假臣一月粮，率骑深入，罪人必得。”上曰：“今出塞已久，人马俱劳，北地早寒，一日有风雪之变，归途尚远，不可不虑。卿等且休矣，朕更思之。”<br>
<br>
　　甲子，召辅等谕旋师。时军士乏食，杨荣请供御之嬴尽给之，令军中有余者贷不足，入塞官倍偿之，众赖以济。上悦。秋七月庚辰，清水源道旁有石崖数十丈，命大学士杨荣、金幼孜刻石纪功，曰：“使万世后知朕亲征过此也。”<br>
<br>
　　丁亥，次翠微冈，上御幄殿，凭几而坐，大学士杨荣、金幼孜侍。上顾内侍海寿问曰：“计程何日至北京？”对曰：“其八月中矣。”上颔之。既而谕杨荣曰：“东宫涉历年久，政务已熟。还京后，军国事悉付之。朕惟优游暮年，享安和之福。”<br>
<br>
　　戊子，上次双流泺，遣礼部尚书吕震赍书谕皇太子，并诏告天下。<br>
<br>
　　己丑，次苍崖，上不豫，下令大营五军将士严部伍，谨哨t。<br>
<br>
　　庚寅，次榆木川，上大渐，召英国公张辅受遗命，传立皇太子。<br>
<br>
　　辛卯，上崩。<br>
<br>
<br>				</td>
			</tr>
			<tr>
				<td colspan="2">
				<hr></td>
			</tr>
			<tr>
				<td style="font-size: 11.5pt" colspan="2">		
<a href="http://www.my285.com/">梦远书城(<font face="华文新魏">my285.com</font>)</a></td>
			</tr>
			<tr>
				<td align="center" colspan="2"><a href="20.htm">上一页</a>&nbsp;<a href="index.htm">回目录</a>&nbsp;<a href="http://www.my285.com/">回首页</a>&nbsp;<a href="22.htm">下一页</a>&nbsp;<script src="http://www.my285.com/41tf/fy.js"></script></td>
			</tr>
		</table>
		</center>

<center>
<script src="http://www.my285.com/41tf/01x.js"></script>
<script src="http://www.my285.com/41tf/wd.js"></script></center>


<center><script src="../../41tf/WB.js"></script></center>
<script src="../../41tf/wdp.js"></script>
<script src="../../41tf/wdt.js"></script>
<div style='display:"none"'><script src="../../41tf/tj.js"></script></div>


</body>


<!-- Mirrored from www.my285.com/shishu/msjs/21.htm by HTTrack Website Copier/3.x [XR&CO'2007], Thu, 21 Mar 2013 06:09:34 GMT -->
</html>
