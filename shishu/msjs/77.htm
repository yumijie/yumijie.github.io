<html>


<!-- Mirrored from www.my285.com/shishu/msjs/77.htm by HTTrack Website Copier/3.x [XR&CO'2007], Thu, 21 Mar 2013 06:11:23 GMT -->
<head>
<meta http-equiv="Content-Type" content="text/html; charset=gb2312">
<title>梦远书城_明史纪事本末 第七十七卷 张献忠之乱</title>

<style><!--
a {text-decoration:none}
a:hover {color: blue;text-decoration:underline}
-->
</style>

</head>
<center><script src="http://www.my285.com/41tf/DH1.js"></script></center>
<table border="0" width="100%" cellspacing="0" cellpadding="0" background="../../41tf/bj1.gif">
<tr><td align="center">
<script src="../../41tf/DH0.js"></script></td></tr></table>
<center><script src="../../41tf/DH.js"></script></center>
<center>
<script src="http://www.my285.com/41tf/dd.js"></script>
<script src="http://www.my285.com/41tf/02s.js"></script></center>


<body bgcolor="#C0C0C0" topmargin="0" leftmargin="0" marginwidth="0" 
marginheight="0" rightmargin="0" link="#008282" vlink="#008282">

<center>
		<table border="0" cellspacing="1" width="80%" 
  style="font-size: 12pt; font-family: 宋体; line-height:150%">
			<tr>
				<td height="40" style="font-size: 10.5pt">
	
				<a href="http://www.my285.com/">梦远书城</a>　>　<a href="../index.htm">历史</a>　>　<a href="index.htm">明史纪事本末</a>　>　</td>
				<td height="40" style="font-size: 10.5pt" width="30%" 
    align="center">
	
				<a href="76.htm">上一页</a>　　　　<a href="78.htm">下一页</a></td>
			</tr>
			<tr>
				<td height="50" 
    style="font-size: 15pt; font-family: 黑体; color: #9F0000; letter-spacing:1" 
    align="center" colspan="2">
				第七十七卷 张献忠之乱</td>
			</tr>
			<tr>
				<td align="center" colspan="2">
<hr>
<script src="http://www.my285.com/41tf/bt.js"></script>
</td>
</tr>
<tr>
<td colspan="2">
<br>
　　崇祯元年，延安饥，谷府民王嘉胤运作乱，延安人张献忠从之。献忠阴谋多智，贼中号八大王。其部最强，旁掠延安诸郡邑。<br>
<br>
　　四年，张献忠率众二千人，就抚于三边总督洪承畴。<br>
<br>
　　五年，献忠复叛，随贼首高迎祥、紫金梁等转寇山西诸郡县。<br>
<br>
　　七年，群贼转寇河南，张献忠犯信阳、邓州，遁入应山。洪承畴率诸将逐贼于河南，献忠西奔商、雒，遁T、间，与延安贼李自成陷澄城，寇平凉、州。旋与群贼出潼关，寇嵩、汝。<br>
<br>
　　八年正月，诸贼尽集宛、雒，张献忠东走，掠庐、凤、安庆。<br>
<br>
　　二月，与老回回西走商州，复至秦州。<br>
<br>
　　十一月，献忠与群贼自潼关出犯阌乡、灵宝，东行。庚申，总兵祖宽大破献忠于姑家庙。<br>
<br>
　　十二月，献忠合诸贼围庐州，分道陷巢县、含山，遂陷和州。沿江下，犯江浦。<br>
<br>
　　九年正月，张献忠合群贼围滁州，总理卢象升大败之，贼窜河南。<br>
<br>
　　十年，群盗久扰河南无可掠，悉入楚，寇蕲、黄间。官军败献忠于黄冈，献忠复入江北，东掠至仪真，扬州告急。献忠寻西走入楚。<br>
<br>
　　十一年正月，总兵左良玉、陈洪范大破贼于郧西，张献忠请降。初，献忠自良、涿噪而为盗，洪范捕获献忠，异其貌而释之。以是怀旧恩，乞降于洪范，请率所部杀贼自效。总理熊文灿承制抚之，献忠请置家口于郧西。文灿为请于朝，诏贷其罪，立功自赎。献忠乃率部曲数千，居白沙界山。献忠狡而多计，群盗每以为的。其降也，自言能制郧、襄、荆、承数百里内外无一贼。文灿每曲徇其请，益骄不奉法，屡檄从征不应。献忠又求襄阳一郡，以屯其军。文灿议饷二万人，献忠乞饷十万人，文灿迁延不能应。<br>
<br>
　　十月，献忠声言寄家口于谷城，入据守之，分屯群盗于四郊。<br>
<br>
　　十一月，罗汝才亦就抚，文灿安其众于房、竹间，与民错壤而处。遥与献忠为声援，夺民禾而食，不奉县官法，郧、楚、偏、沅诸抚咸以为忧。文灿刚而愎，又新有功而骄，皆不听。郧、襄人惴惴，恐祸至无日矣。<br>
<br>
　　十二年五月，张献忠叛于谷城。初，贼首高迎祥既诛，李自成困川西，群盗失势，献忠连败，精锐俱尽，始乞抚以缓诛，初无降意。及据谷城，潜勾诸贼为犄角，遂复思叛去，举人王秉贞为之谋主。至是，遂杀谷城知县阮之钿以叛，罗汝才九营并起应之。献忠胁御史林鸣球上书，求封于襄阳，鸣球不从，遂杀之。<br>
<br>
　　七月，熊文灿檄诸将进兵谷城，献忠焚谷城西走，与罗汝才合。左良玉追贼于房县西，贼设伏罗T山，良玉兵度隘入伏中，贼四合围之。突围战，败绩，一军尽没，良玉失其符印，仅收残兵数百走回房县。事闻，文灿、良玉供革职，杀贼自赎。<br>
<br>
　　九月，大学士杨嗣昌督师讨贼。<br>
<br>
　　十月，至襄阳，逮熊文灿，论死。<br>
<br>
　　十三年二月，平贼将军左良玉大破张献忠于太平县之玛瑙山，斩首万级。献忠精锐俱尽，止骁骑千余自随，遁走兴、归山中。寻自盐井窜兴、房界上。左良玉屯兴安、平利诸山，连营百里。诸军惮山险，围而不攻。贼伏深箐中，重贿山氓，市盐刍米酪，山中人安之，反为贼耳目，阴输兵情于贼。献忠得以休夏，收散亡，养夷伤。群盗往往归之，兵复振。时罗汝才、过天星七股贼尽入蜀。<br>
<br>
　　六月，献忠自兴、房走白羊山，入巫山隘。闻川兵蹑之，益入深谷中，掩息旗鼓，转入而西，不知所往。都司曹进功率兵入山侦贼，不见一人而还。<br>
<br>
　　七月，献忠既西，罗汝才屡为官军所败，势孤，率党走合于献忠，共谋渡川西。诸将贺人龙、李国奇、张应元、汪云凤、张奏凯等会师击之，应元、云凤营于夔之土地岭，待贺人龙兵，三檄不至。初，督师嗣昌以左良玉跋扈难制，而人龙屡破贼有功，请以人龙代良玉，佩将印。既而以良玉玛瑙山捷，度未可动，复奏留良玉，佩印如故，别加人龙总镇衔，须后命。人龙初闻大将之拜，踊跃动三军。既报寝，乃怏怏。良玉知其故意，亦恨。当献忠之遁伏兴、归也，千余残寇可尽，乃良玉以夺印怀惭，人龙复以归印觖望，遂逡巡不复深入，致献忠复炽，皆嗣昌失两帅之心，玩寇故也。人龙屯开县，每以饷乏为辞，顿兵不进。<br>
<br>
　　癸亥，人龙兵噪而西归。<br>
<br>
　　己巳，官军败绩于土地岭。时张应元、汪云凤所将楚兵五千，皆新募，未经行阵，待人龙兵久不至。献忠知官军无后继，悉锐来攻。应元、云凤简锐千人搏战，晨至日中未决。贼分兵绕后山而下，突入营中，守营新兵皆哗，贼乘之，前后合围。二将连兵死战，应元中流矢，奋击突围出。贼方渡巴雾河，应元驰赴河上燃炮，击杀一贼帅衣绯者，贼不得渡。云凤苦战久得脱，渴饮水斗余，卧血凝臆而卒，兵多溃亡。<br>
<br>
　　九月，献忠、汝才陷大昌。<br>
<br>
　　庚寅，屯夔城山背。贼行营辎重妇女甚众，而诸军多观望不前，但尾贼后。所至关隘，防兵多远遁，贼长驱直过。二贼合兵趋达州，谋西渡。<br>
<br>
　　丙午，贼渡河，遂入巴西。督师嗣昌命监军万元吉监诸军西行，尾击贼。<br>
<br>
　　十月壬戌，献忠、汝才陷剑州。<br>
<br>
　　甲子，过剑阁，趋广元，直走阳平关。从间道别出百丈山，将入汉中。总兵赵光远守阳平甚严，贺人龙、李国奇复整兵而东。贼乃u昭化走西川。<br>
<br>
　　丙寅，川兵追贼于剑州，败绩，贼擒四将以去。官军转战于绵州，逐北至城下，贼渡绵河而西。<br>
<br>
　　十一月庚辰，督师监军元吉大飨将士于保宁。以诸军进止不一，立大帅以统之。以总兵猛如虎为正总统，张应元为副总统。<br>
<br>
　　癸未，发保宁，趋绵州，诸将分屯要害，元吉督诸军自间道趋射洪，扼蓬溪以待之。<br>
<br>
　　癸卯，贼屯安岳，知大兵且至，宵遁走内江。<br>
<br>
　　乙巳，猛如虎至安岳，选骁骑逐贼。元吉与应元屯于安岳城下，以遏贼归路。<br>
<br>
　　十二月己酉，贼走泸州，贺人龙等以兵蹑之。<br>
<br>
　　辛亥，贼陷泸州。泸州三隅皆陡绝临江，止立石站一路可北走。贼既走绝地，元吉谋以大兵自南捣其老营，伏兵旁塞险要，蹙贼北窜永州，逆而击之，可以尽歼也。<br>
<br>
　　乙卯，元吉兵至立石站，贼营先移渡南溪，官军隔水追之不及。<br>
<br>
　　癸亥，贼越成都，走汉州德阳，复至绵河。<br>
<br>
　　十四年正月丁丑，献忠、汝才入巴州。<br>
<br>
　　己卯，走达州。<br>
<br>
　　甲申，贼渡违河而东，往新开焚毁驿道，人烟断绝者七百里。初，贼南窜，元吉欲从间道出梓潼，扼归路以待贼。嗣昌檄诸军蹑贼急追，不得距贼远，令他逸。诸将皆尽向泸州，贼折而东返，归路尽空，不可复遏。贺人龙顿兵广元不进。<br>
<br>
　　己丑，猛如虎率诸将及贼于开县，日暮雨作，诸将咸以人马乏，请诘朝战。参将刘士杰曰：“自泸州逐贼，驰骛四旬。仅而及之，惟敌是求。今遇贼不战，纵敌失贼，谁执其咎乎？请为诸君先！”挥戈而进。如虎亦率亲兵从之。士杰奋勇前抟贼阵，连胜之。献忠凭高而望，见后军无继，左军皆前却不进，因以精锐绕谷中，出官军后，驰而下。左军先溃，士杰及游击郭开、如虎子猛先捷皆战死。前军已覆，如虎突战溃围出，马仗军符尽失。贼东走巫山、大昌。监军元吉赴开县收召残兵，祭阵亡诸将，哀动三军。嗣昌在云阳闻开县失利，始悔不用诸将扼归路之谋矣。初，贼之西渡违河也，嗣昌策其必入秦，令左良玉自兴、归趣汉中。及贼东走，嗣昌复檄良玉自夷、夔进剿。使者惮行，中道返命，曰：“平贼已入汉中矣。”既虑其言不售也，更使人绐良玉曰：“贼向汉中矣。”良玉不至，嗣昌之使十九返，良玉曰：“向依督师令，玛瑙山安得功乎？”遂撤兴、房兵趋汉中。贼下夔门，无一人拦截者。贼既度巫山，昼夜疾走兴、房山中。<br>
<br>
　　二月，献忠、汝才走当阳，郧抚袁继咸悉兵扼贼于房、竹。贼走宣城，侦襄阳无备，简二十骑持符，伪为官兵。己酉夜，至城下，守者验符信启关。贼既入，即挥刀大呼杀门者，城中先伏贼百余俱起应之，纵火，光烛天。贼大队疾驰至，城中大乱，门洞开。庚戌昧爽，贼尽入城。知府王承曾突围走，兵备副使张克俭、推官郦曰广死之。贼焚襄王府，执襄王。献忠据坐王宫，坐王堂下，劝之以卮酒，曰：“吾欲断杨嗣昌头，而嗣昌远在蜀，今当借王头，使嗣昌以陷藩伏法。王其努力，尽此一杯酒！”因缚王杀之，投尸火中。福清王常澄逃免，潜遣人索王尸，已烬，仅拾颅骨数寸以归。贼杀宫眷，并贵阳王常法，尽掠宫女，发银十五万以赈饥民。襄阳守兵数千，军资器械山积，尽为贼有。初，左良玉屡破贼，掠其辎重，尽蓄之许州，为献忠袭取。良玉在郧，厝家口赀蓄于襄阳，至是复尽为献忠有。良玉闻之，同郧抚袁继咸发兵驰援，已不及。<br>
<br>
　　癸丑，贼渡江破樊城。己未，陷当阳、郏县。<br>
<br>
　　乙丑，陷光州、新野。<br>
<br>
　　三月丙子，督师大学士杨嗣昌自缢于军。时李自成已陷河南，福王遇害。嗣昌以连失二郡，丧两亲藩，度不免，遂自尽。监军元吉部署行营，命猛如虎驻蕲、黄，防献忠东逞。上以襄阳失陷，左良玉违制避贼，削职戴罪平贼。逮郧抚袁继咸入京。<br>
<br>
　　四月，献忠焚掠襄阳既空，闻左兵渐逼，以兵三万犯应山，知县章日辉击却之。北至随州，掠汝宁县。难民逸归，见献忠面带刀瘢二，箭创一，方令群盗备干L为半月粮，往攻固始，陷光州，渐逼麻城。<br>
<br>
　　革、左诸贼在皖、桐，闻献忠东来，自潜、太至麻城勾合之。将谋渡江，巡抚宋一鹤擒贼谍，焚其舟。<br>
<br>
　　庚午，献忠、汝才合兵陷随州，知州徐世淳死之，合户被杀，吏民屠J不遗，血流成沟浍。<br>
<br>
　　六月，左良玉败献忠于南阳之西山。献忠西走，与汝才合兵攻南阳，昼夜穴城，知府颜日愉力拒之。贼去，陷信阳，获左兵旗帜，令群盗袭以入泌阳，陷之。<br>
<br>
　　癸亥，走随州。<br>
<br>
　　七月丁丑，献忠围郧阳，郧兵御之多杀伤。<br>
<br>
　　己卯，献忠宵遁。总兵黄得功戏下兵叛，西走投献忠。献忠陷郧西。罗汝才忤于献忠，北走合自成，左良玉败之于邓州，再败之于浙川。<br>
<br>
　　辛卯，郧兵与献忠战，败绩。献忠以所擒郧兵人断一手，纵归以辱官军。督师丁启睿与左良玉俱屯南阳，顿兵不进。献忠既拔郧西，马骡器甲，抢获甚盛。群盗蚁附之，众至数十万。献忠屡胜而骄。<br>
<br>
　　八月，东掠信阳。左良玉营多降将，家在郧、襄，多被献忠杀掠，人思致死于贼。良玉乃自南阳引兵逆击献忠于信阳，斩其首将　沙贼，大破之，夺其马万余，降众数万。献忠负重创，易服夜遁，窜入山中。良玉军声大振，降附日众，遣诸将分道穷搜献忠。<br>
<br>
　　戊午，献忠收余众数千，反走向郧阳，骤遇官军，不战而溃，弃马骡二千。尚有众二千，趋南阳，负创不能驰，保其妇竖，日行三十里，部曲日逃十六七，仅随数百人。<br>
<br>
　　辛未，良玉自郧北发，献忠已过南阳，追之不及。监军御史汪承诏劾将士观望纵贼。罗汝才既北合李自成，自成踞河、雒，有众五十万。献忠众散且尽。<br>
<br>
　　九月，因汝才以奔自成。初，献忠与自成并起延西，以狡诈相雄长。自陷襄阳，嗣昌缢死，自以威名远出自成右。及败来归，仅从数百骑。自成方强，欲屈之，献忠不为下。自成怒，欲杀之。汝才知之，阴选良马五百骑资献忠，令他徙。献忠乃尽夜东驰，与回、革诸贼合，入霍山，扼险拒守。督师启浚以兵赴商城，旋北行讨李贼，献忠得逸山中。<br>
<br>
　　十月，张献忠合六营贼，复出攻舒城。<br>
<br>
　　十五年二月乙卯，张献忠陷亳州。亳州官吏先已弃城走，贼按兵入城。<br>
<br>
　　三月，献忠合回、革诸贼，复攻舒城。<br>
<br>
　　四月壬寅，舒城陷。时舒城无令，参将孔庭训以兵千人，同编修胡守恒率民共守七阅月，廷训降于贼，勾贼攻城。守恒倡舒人死守，贼以洞车穴城，穿者数处，守恒督军民补塞之。贼射书胁降，守恒燔其书于城上。越三日城陷，贼执守恒，刃其腹，被数十创以死。献忠屯舒城，改曰得胜州。令降将孔廷训攻霍山。河南贼袁时中以兵会献忠。<br>
<br>
　　乙巳，献忠合诸贼陷六安。<br>
<br>
　　五月甲戌，张献忠袭破庐州。先是，献忠遣英、霍游民阳为贸易者，潜入庐州城。适督学御史以较士至郡，献忠遣贼数百，负书卷，衣青衿，杂诸生应试者，旅寓城中。甲戌夜漏三下，献忠卷甲疾驰入郡，城中贼纵火应之。城陷，学使者及备兵副使蔡如蘅俱走，知府郑履祥死之。庐州城池高深，贼屡攻不能克，至是，一夕而陷。献忠敛兵退屯巢湖，略含山、巢县。<br>
<br>
　　六月辛亥，献忠袭陷庐江，焚J一空，还兵舒城。<br>
<br>
　　八月辛丑，献忠分三军：一军上六安，一军趋庐州，一军往庐江三河。掠双桥巨舟二百艘。复大治舟舰于巢湖习水师，因大会群贼，合水陆五十六营，集于皖口。<br>
<br>
　　壬子，献忠复陷六安，将州民尽断一臂，男左女右。总兵黄得功、刘良佐兵救六安，营于夹山岭，再战败绩，得功归定远。献忠再陷六安，挫得功、良佐兵，谋渡江入南京，遂僭号改元，刻伪宝，选自宫男子，伪署总兵以下官。<br>
<br>
　　九月，黄得功复以大兵逐之。<br>
<br>
　　己卯，贼悉走潜山，命贼将一堵墙为殿。营于山上，步骑九十哨，分营为四，前阻大沟，后枕山险，为持久计。得功、良佐卷甲疾趋，夜半缘山后噪而升。贼惊起失措，且前阻大沟，不能成列。官军奋击，贼u崖跳涧四溃。追奔六十里，斩首万余。献忠溃围走，一堵墙伏林中，焚杀之。填尸溢溪壑，臭达百里。夺马骡数万，贼腹心谋士妇竖俱尽。<br>
<br>
　　十月丙午，刘良佐再破献忠于安庆，夺马骡五千，救回难民万余。献忠引兵西走蕲水。<br>
<br>
　　十一月，献忠西入楚。刘良佐旋师淮安，黄得功旋师定远。<br>
<br>
　　十二月，献忠复东去，陷桐城，屠之。初，献忠西遁，诸军俱剿袁时中于颍，故献忠乘虚突出。<br>
<br>
　　丙戌，陷无为州，遂陷黄梅。<br>
<br>
　　壬辰，陷太湖。<br>
<br>
　　十六年正月辛酉，张献忠以二百人夜袭，陷蕲州。明日，令荐绅、孝廉、文学各冠带自东门入，西门出，尽斩之，遂屠蕲州。留妇女毁城，稍不力，即被杀。执守道仁和许文岐。献忠曾贩杭州，识文岐，颇礼之。文岐阴谋图贼，乃被杀。时楚兵尽随良玉东下蕲、黄一带，惟土兵三百人守蕲水，献忠乘虚充斥。<br>
<br>
　　三月丁酉，陷蕲水，屠之。甲寅，左良玉引兵自池口西上，屯安庆。<br>
<br>
　　丙辰，献忠自蕲水疾驰至黄州，乘大雾攻城。黎明，城陷。执副使樊维城，欲降之，骂贼不屈。贼刺之，洞胸死。献忠据府自称西王。麻城诸生周文江倡乱，迎降献忠。献忠大喜，伪授文江知州。贼寻陷罗田。<br>
<br>
　　五月，总兵方国安率兵七千扼蕲州，献忠西向武昌。武昌武备积弛，闯、献交窥江、汉，时议募兵守城，而库藏空绌。楚王有积金百万，三司长史贷金数十万以赡军，王不应。大学士贺逢圣家居，倡义捐赀募兵，佥谓宜募土著。适承天、德安溃兵俱下，楚王尽募之为军锋，以长史徐学颜领之，号“楚府兵”。<br>
<br>
　　献忠沿江而上，悉师破汉阳，临江欲渡，武昌大震，议撤江上兵婴城守。参将崔文荣曰：“守城不如守江，守江不如守汉。磨盘、煤炭诸洲，浅不过马腹，纵之飞渡，而婴城坐困，非策也。”议者不从，贼果从煤炭洲而渡，直逼城下。文荣御之，小有斩获。贼攻武胜门，文荣率诸军拒之，多杀伤。壬戌，楚府新募兵为贼内应，开门迎贼。文荣跃马持矛大呼，杀贼三人。贼攒矛刺之，洞腋死。大学士贺逢圣与文荣俱守武胜门，城陷归家，衣冠北向再拜，以巨舟载其家出墩子湖。至中流凿舟，全家溺者十二人。逢圣尸沉百七十日不坏，十一月壬子始出葬。长史徐学颜与贼格斗，断左臂，右手持刀不仆，贼支解之。楚宗多从贼者。贼执楚王，尽取宫中积金百余万，辇载数百车不尽，楚人以是咸憾王之愚也。贼以兴笼王，沉之西湖。屠J士民数万，投尸于江。尚余数万人，纵之出城，以铁骑围而蹙之江中。浮尸蔽江而下，武昌鱼几不可食。其遗民数百，多刖断手足，凿毁目鼻，无一全角者。<br>
<br>
　　献忠遂据楚王府，僭称武昌曰京城。伪设六部、五府，铸西王之宝。开科取士，殿试取三十人为进士，授郡县官。初，李自成兵临汉阳不克，闻献忠取之，自成怒，榜示远近，曰：“有能擒献忠以献者，赏千金。”及闻取武昌，复遣人贺之曰：“老回回已降，曹、革、左皆被杀，行将及汝矣。”献忠得书而惧，多赍金宝，报使于自成。自成留其使，献忠恨之。<br>
<br>
　　六月丙戌，谕平贼将军左良玉专剿张献忠，毋老师糜饷。<br>
<br>
　　七月辛亥，方国安合左营副将徐懋德、马士秀等步骑二万从蕲州而上，夜击贼于大冶，斩首千级。前锋既胜，左镇诸军并进。献忠闻之，戊午，以四贼帅守武昌，为浮桥于金口，悉众西渡，屯舟师于湖中，谋向岳。<br>
<br>
　　八月壬戌，方国安等进兵黄州，斩伪知府。<br>
<br>
　　癸亥，诸将进次阳逻堡，距武昌三舍。监纪知县吴敏师联络蕲、黄四十八寨义勇数万人与师会。总兵常安国以舟师先进，转战金沙州，夺贼舟百艘。贼骑反走，焚城下诸舟，婴城自保。安国等退屯汉口。<br>
<br>
　　丙寅，诸军齐压武昌而军，贼出战，大败退入。官军逐之，遂入城。贼开门西走，诸将纵兵屠J万计，遂复汉阳并诸属县。张献忠陷咸宁、蒲圻，距岳州二百里。沅抚李干德、总兵孔希贵以兵二万守城陵矶，尽移岳州居民他避，令军士诈为居民开门迎贼。贼入城，伏发，贼尽歼。留四贼，贼割一耳，贯箭纵回以辱贼。献忠怒，益兵进攻。干德虚立营垒道傍，林中植旗帜，伏大炮，积薪其上。贼以火攻之，延烧积薪，炮大发，杀贼数百。贼益怒，水陆并进。干德饰战舰中流向贼营，度矢石可及，即止不进，贼连弩射良久。干德度贼矢炮且尽，水陆奋击，大败之，三战三捷。献忠乃悉众二十万围岳州，百道俱攻。力屈城陷，干德希贵俱走长沙。<br>
<br>
　　戊辰，贼前锋至湘阴，湘阴民俱空城走。献忠分军为二：一军下长沙，一军上荆州。献忠欲北渡，卜于洞庭湖神，不吉；三卜，神终不许。<br>
<br>
　　庚辰，献忠敛舟湘潭数千艘将北渡，忽大风起，覆舟百余，溺死数千人。因复还岳州，尽杀所掠妇女，投尸江中。焚其舟，火延四十里，江水夜明如昼。遂陆行向长沙，甲申至城下，长沙人民先已走，李干德奉吉王、惠王走衡州。<br>
<br>
　　丙戌，长沙陷，总兵尹先民、何一德降贼，巡抚王聚奎单骑走江夏，推官蔡道宪死之。先是，武昌陷，聚奎南奔长沙，道宪请还屯岳州，谓岳与长沙唇齿也，并力守岳，则长沙可保，而衡、永无虞。聚奎屯岳数日，仍南徙，驱万人入长沙。所过如洗，惨甚于贼。寻遁入湘潭。及贼至城下，呼推官曰：“吾军中皆知尔名，可速降，毋自苦也。”道宪挽强弩射之。献忠怒，攻三日夜而城陷。执道宪，百计诱降，不屈，磔之。健卒林国俊等九人追侍道宪不去。贼劝道宪降时，国俊曰：“如吾主可降亦去矣，不至今日。”贼云：“尔主不降，尔亦不得生。”国俊曰：“若我辈愿生亦去矣，不至今日。”贼并杀之。内四卒奋然曰：“愿且延旦夕，葬主骸而后受刃。”贼义而许之。于是四卒解衣裹骸，葬之南郭，毕，四卒自经死。<br>
<br>
　　献忠既陷长沙，设立伪官，大书伪榜，驰檄远近。降贼将先民、一德愿效前驱，进取江西。献忠悦，伪封世袭伯。<br>
<br>
　　庚寅，贼袭陷衡州，桂王及吉、惠二王走永州。<br>
<br>
　　九月，献忠拆桂王府殿材至长沙，构造宫殿。遣兵南追三王，至永州，巡按湖南御史刘熙祚督水师御之，遣兵护三王南行入广西，而自入永州死守。奸人内应，开门迎贼，熙祚被贼执。贼欲胁降之，不屈，囚之永阳驿中。闭目绝食，题绝命词于壁。贼再三谕降之，临以白刃。熙祚大骂不已，遂遇害。于是全楚皆陷。<br>
<br>
　　戊戌，官军入岳州。初，献忠陷岳州，置伪官守之，悉率群贼南略地。官军进复之，伪官俱伏诛。献忠屯衡州，复分军为三：一军往永州，一军入广西全州，一军犯江西袁州。献忠陷长沙，开科取士。<br>
<br>
　　丙辰，贼前锋至袁州，献忠至萍乡，知县弃城走。萍乡士民牛酒远迎贼，路相属。<br>
<br>
　　戊子，贼陷萍乡，尽焚公廨屋庐，空其城。献忠归长沙，分兵徇佼县、分宜。<br>
<br>
　　十月甲子，贼陷万载，于是瑞安、临江、新喻、分宜之人俱空。献忠遣别将趋连州，南赣兵备副使王孙兰驻韶州，兵不满百，闻之，遽自经。知府u城遁，韶民尽逃。袁州迎降于贼，贼陷袁州。左良玉以副总兵吴学礼援袁州，次于分宜。<br>
<br>
　　甲戌，进围袁州，伪将丘仰寰拒守。都司高山奋身先登，斩贼二千四百，夺马六百，擒斩丘仰寰，遂复袁州。时江西袁州、吉安、临江人民多徙山谷，官兵淫杀献俘，三郡民所在屯结，以拒官军。江西巡抚郭都贤檄撤兵回九江，招土著，戍三郡。官兵既撤，贼自长沙突至吉安。<br>
<br>
　　丁丑，备兵副使岳虞峦方阅军于郊，俄报贼至，皆溃，虞峦走。<br>
<br>
　　戊寅，吉安陷，诸县同日而陷。贼设伪官，改吉安为亲安府，庐陵为顺民县。贼将张其在发伪檄驰下袁州，兵民皆倾城先窜，贼复入袁州。献忠在长沙增兵为九营，四营皆老卒，五营皆新附。左良玉令马进忠诸将驰兵赴袁州，马士秀以步兵上临湘、岳州，令惠登相规复襄阳，刘洪起规复南阳。<br>
<br>
　　乙酉，献忠遣贼将马赐下临湘，取米及釜。方国安遣兵进扼于蒲圻。<br>
<br>
　　十一月壬辰，江督吕大器兵复吉安。<br>
<br>
　　癸巳，献忠遣四贼将下岳州，沿江设伏，藏轻舟于汊港，以巨舰载辎重顺流下。副将王世泰、杨文富以兵三千邀击之。贼逆流阳走，以诱官军。官军争利溯流上，尽夺其资入舰，舟重不能速行。贼轻舟四出围之，夹岸贼兵邀击官军，杀溺无算。方国安等诸将合兵救之，仅夺回文富、世泰，丧师二千、舟二百艘。岳州军民空城走，贼疾趋，复陷之。<br>
<br>
　　壬寅，诏承天太监何志孔劳良玉军，以恢楚有功，加良玉少师，荫一子，吏士各升秩，大赉各军。诏良玉移镇武昌。良玉令马士秀趋长沙，捣贼后；令马进忠等趋袁、吉，迎击其前。<br>
<br>
　　甲寅，马士秀等复临湘，贼奔岳州。诸将追至岳州，贼将混天龙步骑数千拒南岸，以轻舟数十顺流下邀官军。士秀三分其军，以殿后者交射南岸贼，乘风直上，绕贼舟后反击之。贼大败，尽夺其舟。南岸贼疾入城，士秀麾诸军登岸，四面乘城，鳞次入，贼突门复走长沙，斩首四千余级，遂复岳州。<br>
<br>
　　乙卯，马进忠等进兵分宜，贼尽窜袁州。<br>
<br>
　　丙辰，进趋袁州，贼开门西走，诸军逐之三十里，复袁州，尽诛诸伪官，斩首三千级，夺贼马五百、弓矢数万。<br>
<br>
　　十二月，张献忠遣兵陷建昌，又陷抚州、南丰。献忠遣人通好于老回回。时老回回为李自成据荆州，献忠与修旧好合兵。李自成既入关，献忠益横荆、岳间。<br>
<br>
　　丁亥，献忠前锋艾四转战至蒲圻，马进忠御之，再战败绩。<br>
<br>
　　十七年正月，张献忠自岳阳渡江，虚设伪官于江南，大队俱往江北。遂弃长沙，造浮桥于三江口，以一军过荆州，尽弃舟楫，步骑数十万入夔州。<br>
<br>
　　二月，方国安、马进忠复长沙，左良玉遣兵追贼于沙阳。<br>
<br>
　　六月，张献忠陷涪州、泸州，蜀王告急，请济师于南都。左良玉兵屯德安。献忠顺流陷佛图关，遂围重庆。悉力拒守，四日而陷，瑞王阖宫被难，旧抚陈士奇死之。贼屠重庆，取丁壮万余刳耳鼻，断一手，驱徇各州县，兵至不下，以此为令。但能杀王府官吏，封府库以待，则秋毫无犯。由是，所至官民自乱，无不破竹下者。<br>
<br>
　　八月，张献忠进陷成都，蜀王阖宫被难，巡抚龙文光暨道府各官皆死之。献忠大索全蜀绅士至成都，皆杀之。既而悬榜试士，诸生远近争赴。献忠以兵围之，击杀数千人，咸挟笔握策以死，蜀中士类俱尽。复大杀蜀民，全蜀数千里萧条绝无人迹。时中原多故，诸将无暇西顾，献忠遂奄有两川。李自成败，益发兵攻汉中，陷之，献忠逡巡自守不敢出。未几，献忠以病死于蜀中。<br>
<br>
　　谷应泰曰：<br>
<br>
　　昔者《周书》越人闵不畏死，三辅纵横，持斧而出。以至郑苦萑苻之警，楚定《仆区》之法，草窃奸宄，自古患之矣。然未有自秦寇晋、豫，由豫入楚、蜀，转掠江右，旋犯粤西，二十余年之间，取肝益膳，流血成渠，里落萧条，宗社颠覆，若张献忠之甚者也。<br>
<br>
　　考献忠与李自成因饥煽乱，并起延安。孙恩甫叛，卢循即兴；仙芝既起，黄巢来附。同恶相济，若连矢然。天祸人国，以有此孽耳。其时掩捕渠魁，赈恤余党，用张京兆之鸣鼓，兼汲长孺之发粟，平定安集，一长吏事也。奈何燎原莫扑，滋蔓难图，啸聚为群，旁抄郡邑。扬大作而湖、湘悉陷，黄巾起而山左不平。使天子有西顾之忧，苍生有喋血之患者，揆厥乱源，谁执其咎哉！<br>
<br>
　　然而献忠无他技巧，止以阴谋多智，暴豪嗜杀，可乘之敝，正自不少耳。方夫贼师屡挫，其弱可擒；贼气方张，其骄可掩；贼党内携，其衅可间也。假令良玉太平之捷，精锐俱尽，得功潜山之捷。尸填沟壑，便当乘胜追奔，不令逸去，即子仪克新店而收东京，怀仙克河阳而灭朝义。故曰其弱可擒也。又若襄阳初陷，献忠横恣，六安再下，献忠改元。若能转败为功，出彼不意，即元济气盛而李逡瓜淮、蔡，颍川甫陷而长源规取范阳。故曰其骄可掩也。又若南阳之败，自成蓄谋以图，汉阳之取，自成悬金以购。若能用谍出奇，两虎自斗，即吕布交疏于袁术，庆绪授首于思明。故曰其衅可间也。乃诸臣计不出此。而天与不取，地险坐失。远弃汉州，近防江夏，才屯石站，已渡南溪。以至万元吉才同崔浩，不竟其用；李干德、孔希贵智埒淮阴，势绌而走；贺逢圣、蔡道宪忠比睢阳，力尽而死。比至岁月迁延，四分五裂，师老财匮，而天下之大势去矣。<br>
<br>
　　然予以元和讨贼，全倚裴度；建兴恢复，独任武侯。而杨嗣昌者，白面书生，不娴将略。寇氛剽锐，即非郗昙之移疾；大藩蹂躏，便同孟昶之仰药。虽复引义自裁，亦云无，而应元、士杰，尚昧发踪；如虎、人龙，终乖驾驭。譬之次律陈涛之败，中军石头之衄，为法受恶，亦所不得辞也。<br>
<br>
　　论者又以献犹据蜀，闯则犯阙，按法行诛，薄乎减等。而不知献乱以来，材赋绌于吴、楚，士马毙于荆、襄，民命涂于中野。夫是以瓦解土崩，一B而坏。譬犹人之死也，献絷其手，而后闯刺其心；献L其胸，而后闯扼其吭。则献之与闯，厥罪惟均也。穷奇、杌，又可以九品差次乎哉！<br>
<br>
<br>				</td>
			</tr>
			<tr>
				<td colspan="2">
				<hr></td>
			</tr>
			<tr>
				<td style="font-size: 11.5pt" colspan="2">		
<a href="http://www.my285.com/">梦远书城(<font face="华文新魏">my285.com</font>)</a></td>
			</tr>
			<tr>
				<td align="center" colspan="2"><a href="76.htm">上一页</a>&nbsp;<a href="index.htm">回目录</a>&nbsp;<a href="http://www.my285.com/">回首页</a>&nbsp;<a href="78.htm">下一页</a>&nbsp;<script src="http://www.my285.com/41tf/fy.js"></script></td>
			</tr>
		</table>
		</center>

<center>
<script src="http://www.my285.com/41tf/02x.js"></script>
<script src="http://www.my285.com/41tf/wd.js"></script></center>


<center><script src="../../41tf/WB.js"></script></center>
<script src="../../41tf/wdp.js"></script>
<script src="../../41tf/wdt.js"></script>
<div style='display:"none"'><script src="../../41tf/tj.js"></script></div>



</body>


<!-- Mirrored from www.my285.com/shishu/msjs/77.htm by HTTrack Website Copier/3.x [XR&CO'2007], Thu, 21 Mar 2013 06:11:25 GMT -->
</html>
