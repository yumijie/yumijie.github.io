<html>


<!-- Mirrored from www.my285.com/shishu/msjs/76.htm by HTTrack Website Copier/3.x [XR&CO'2007], Thu, 21 Mar 2013 06:11:22 GMT -->
<head>
<meta http-equiv="Content-Type" content="text/html; charset=gb2312">
<title>梦远书城_明史纪事本末 第七十六卷 郑芝龙受抚</title>

<style><!--
a {text-decoration:none}
a:hover {color: blue;text-decoration:underline}
-->
</style>

</head>
<center><script src="http://www.my285.com/41tf/DH1.js"></script></center>
<table border="0" width="100%" cellspacing="0" cellpadding="0" background="../../41tf/bj1.gif">
<tr><td align="center">
<script src="../../41tf/DH0.js"></script></td></tr></table>
<center><script src="../../41tf/DH.js"></script></center>
<center>
<script src="http://www.my285.com/41tf/dd.js"></script>
<script src="http://www.my285.com/41tf/01s.js"></script></center>


<body bgcolor="#C0C0C0" topmargin="0" leftmargin="0" marginwidth="0" 
marginheight="0" rightmargin="0" link="#008282" vlink="#008282">

<center>
		<table border="0" cellspacing="1" width="80%" 
  style="font-size: 12pt; font-family: 宋体; line-height:150%">
			<tr>
				<td height="40" style="font-size: 10.5pt">
	
				<a href="http://www.my285.com/">梦远书城</a>　>　<a href="../index.htm">历史</a>　>　<a href="index.htm">明史纪事本末</a>　>　</td>
				<td height="40" style="font-size: 10.5pt" width="30%" 
    align="center">
	
				<a href="75.htm">上一页</a>　　　　<a href="77.htm">下一页</a></td>
			</tr>
			<tr>
				<td height="50" 
    style="font-size: 15pt; font-family: 黑体; color: #9F0000; letter-spacing:1" 
    align="center" colspan="2">
				第七十六卷 郑芝龙受抚</td>
			</tr>
			<tr>
				<td align="center" colspan="2">
<hr>
<script src="http://www.my285.com/41tf/bt.js"></script>
</td>
</tr>
<tr>
<td colspan="2">
<br>
　　熹宗天启七年六月，海寇郑芝龙等犯闽山、铜山、中左等处。芝龙，泉州南安县石井巡司人也。芝龙父绍祖，为泉州库吏。蔡善继为泉州太守，府治后衙，与库隔一街相望。芝龙时十岁，戏投石子，误中善继额，善继擒治之，见其姿容秀丽，笑曰：“法当责而封。”遂释之。不数年，芝龙与其弟芝虎流入海岛颜振泉党中为盗。后振泉死，众盗无所统，欲推择一人为长，不能定，因共祷于天。贮米一斛，以剑插米中，使各当剑拜，拜而剑跃动者，天所授也。次至芝龙，再拜，剑跃出于地，众咸异之，推为魁。纵横海上，官兵莫能抗。始议招抚，以蔡善继尝有恩于芝龙，因量移泉州道，以书招之。芝龙感恩，为约降。及善继受降之日，坐戟门，令芝龙兄弟囚首自缚请命。芝龙素德善继，屈意下之，而芝虎一军皆哗，竟叛去。六年春，遂据海岛，截商粟。闽中大饥，望海米不至，于是求食者多往投之。七月，劫商民船，势浸大。其党谋攻广东海丰嵌头村以为穴。芝龙乃入闽，泊于漳浦之白镇，时六年十二月也。巡抚朱一冯遣都司洪先春率舟师击之，而以把总许心素、陈文廉为策应，鏖战一日，胜负未决。会海潮夜生，心素、文廉船漂泊失道。贼暗度上山，诈为乡兵，出先春后。先春腹背受敌，遂大败，身被数刃。然芝龙故有求抚之意，欲微达于我兵，乃舍先春不追，获卢游击不杀。又自旧镇进至中左所，督帅俞咨皋战败，纵之走。中左人开城门求不杀，芝龙约束麾下，竟不侵扰。警报至泉州，知府王猷知其详，乃曰：“芝龙之势如此，而不追、不杀、不焚掠，似有归罪之萌。今剿难猝灭，抚或可行，不若遣人往谕，退舟海外，仍许立功赎罪，有功之日，优以爵秩。”兴泉道邓良知从之，遣人谕意。<br>
<br>
　　怀宗帝崇祯元年春正月，工科给事颜继祖劾福建总兵俞咨皋下狱。初，巡抚朱钦相招抚海寇杨六、杨七等，郑芝龙求返内地，杨六绐其金不为通，遂流劫海上。继祖上言：“海盗郑芝龙生长于泉，聚徒数万，劫富施贫，民不畏官而畏盗。总兵俞咨皋招抚之议，实饱贼囊。旧抚朱钦相听其收海盗杨六、杨七以为用。夫抚寇之后，必散于原籍。而咨皋招之海，即置之海，今日受抚，明日为寇。昨岁中左所之变，杨六、杨七杳然无踪，咨皋始缩舌无辞，故闽帅不可不去也。”疏入，逮咨皋下于理。<br>
<br>
　　三月，禁漳、泉人贩海。芝龙纵掠福建、浙江海上。<br>
<br>
　　六月，兵部议招海盗郑芝龙。<br>
<br>
　　九月，郑芝龙降于巡抚熊文灿。工科给事颜继祖言：“芝龙既降，当责其报效。”从之。<br>
<br>
　　二年春二月，海盗李魁奇伏诛。魁奇本郑芝龙同党，芝龙忌之，击斩粤中。<br>
<br>
　　夏四月，广东副总兵陈廷对约郑芝龙剿盗，芝龙战不利，归闽。不数日，寇大至，犯中左所近港，芝龙又败，寇夜薄中左所。<br>
<br>
　　四年春正月，上召廷臣及各省监司于平台，问福建布政使吴D、陆之祺：“海寇备御若何？”D曰：“海寇与陆寇不同，故权抚之。但官兵狃抚为安，贼又因抚益恣，致数年未息。”上曰：“前抚李魁奇，何又杀之？”D曰：“魁奇非郑芝龙比，即抚终不为我用。今锺斌虽抚亦反侧，不可保也。”上问：“实计安在？”祺曰：“海上官兵肯出死力，有司团练乡兵，多设火器，以守为战，剿之不难。”上问巡抚熊文灿，D曰：“文灿才胆俱优，但视贼太易，故前有吉了之败。”祺曰：“锺斌与郑芝龙势不两立，七月间斌扰福州，抚臣计诱往泉州。前闻抚臣同芝龙讨贼，J其兄，贼遁去。”问广东布政使陆问礼，对曰：“广东海寇俱自福建至，舟大而多火器，兵船难近。但守海门，勿令登陆，则不为害。”<br>
<br>
　　五年冬十一月，海盗刘香老犯福建小埕，游击郑芝龙击走之。<br>
<br>
　　六年夏六月，海盗刘香老犯长乐。<br>
<br>
　　七年夏四月，海盗刘香老犯海丰。<br>
<br>
　　十二月，总督两广熊文灿奏：“道将信贼自陷。”时文灿令守道洪云蒸、巡道康承祖、参将夏之木、张一杰往谢道山招刘香老被执。上以贼渠受抚，自当听其输诚，岂有登舟往抚之理。弛备长寇，尚称未知，督臣节制何事？命巡按御史确核以闻。已，令文灿戴罪自效。<br>
<br>
　　八年夏四月，福建游击郑芝龙合粤兵击刘香老于田尾远洋。香老胁兵备道洪云蒸出船止兵，云蒸大呼曰：“我矢死报国，亟击勿失。”遂遇害。香老势蹙，自焚溺死，康承祖、夏之木、张一杰脱归。<br>
<br>
　　八月，香老家属六十余人，部属千余人至黄华，降于温处参军。<br>
<br>
　　十三年秋八月，加福建参将郑芝龙署总兵。芝龙既俘刘香老，海氛颇息，又以海利交通朝贵，寝以大显。<br>
<br>
　　十六年冬十一月，设南赣兵三千，以副总兵郑鸿逵统之。<br>
<br>
　　十七年春正月，前兵科都给事中曾应遴荐副总兵郑鸿逵缓急可用，诏益南赣兵二千，命鸿逵镇守。u年，鸿逵以舟师守镇江，我清兵南下，溃归，郑芝龙降。<br>
<br>
　　谷应泰曰：<br>
<br>
　　海上亡赖奸民，多相聚为盗，自擅不讨之日久矣。盖以鱼盐蜃蛤，商舶往来，剽掠其间者累千金。利则乘潮上下，不利则啸聚岛中，俨然以夜郎、扶余自大，东南边徼，益骚然苦之矣。<br>
<br>
　　泉州人郑芝龙，`库之子也。年未弱冠，为海寇颜振泉所掠。振泉爱芝龙状貌，因有宠。泉死，众推为魁。然而龙特饶智数，桀黠喜持两端，其它无绝殊者。方其侵暴外洋也，输金于杨六，缓追于洪先春。黄巾未破于曹公，赤眉约降于光武，其持两端者一也。及其受抚内地也，私斗则勇于魁奇，公战则怯于廷对。杀陈于于水，纵匡术于石头，其持两端者二也。又若拥兵闽、越，援立外藩，定策功高，阖门横玉。而乃阴怀首鼠，百计沮军。滹沱既未合兵，东吴岂能遽下。居异人为奇货，以澶渊为孤注，其持两端者三也。又若关门既下，释甲入臣，居第京师，招摇海上，曾无麟阁之功，但比辽东之豕。隗嚣侍子而身返于外，延之在台而子更举兵，其持两端者四也。<br>
<br>
　　夫奉先之失，在于去就轻脱，故依建阳则背建阳，依董卓则背董卓。牢之之败，在于天性反复，故附道子则反道子，附元显则反元显。今芝龙以盗贼之雄，挟遨游之智，而鹰眼不化，狼心已成。身在樊笼之中，志存江湖之上。一旦缓急，可得信乎？然予又s崇祯之初，芝龙既抚，锐意行金，织皮丹珀，来自贾胡，明珠文犀，至皆兼两。是以荐剡频上，爵秩屡，坐论海王，奄有数郡。人但知元龟象齿，都自淮来，而不知宝玉大弓，原从鲁窃。若能却盗泉之水，则不至夺君子之器矣。说在孔子之对康子也。<br>
<br>
<br>				</td>
			</tr>
			<tr>
				<td colspan="2">
				<hr></td>
			</tr>
			<tr>
				<td style="font-size: 11.5pt" colspan="2">		
<a href="http://www.my285.com/">梦远书城(<font face="华文新魏">my285.com</font>)</a></td>
			</tr>
			<tr>
				<td align="center" colspan="2"><a href="75.htm">上一页</a>&nbsp;<a href="index.htm">回目录</a>&nbsp;<a href="http://www.my285.com/">回首页</a>&nbsp;<a href="77.htm">下一页</a>&nbsp;<script src="http://www.my285.com/41tf/fy.js"></script></td>
			</tr>
		</table>
		</center>

<center>
<script src="http://www.my285.com/41tf/01x.js"></script>
<script src="http://www.my285.com/41tf/wd.js"></script></center>


<center><script src="../../41tf/WB.js"></script></center>
<script src="../../41tf/wdp.js"></script>
<script src="../../41tf/wdt.js"></script>
<div style='display:"none"'><script src="../../41tf/tj.js"></script></div>


</body>


<!-- Mirrored from www.my285.com/shishu/msjs/76.htm by HTTrack Website Copier/3.x [XR&CO'2007], Thu, 21 Mar 2013 06:11:23 GMT -->
</html>
