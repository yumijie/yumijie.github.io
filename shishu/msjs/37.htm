<html>


<!-- Mirrored from www.my285.com/shishu/msjs/37.htm by HTTrack Website Copier/3.x [XR&CO'2007], Thu, 21 Mar 2013 06:10:06 GMT -->
<head>
<meta http-equiv="Content-Type" content="text/html; charset=gb2312">
<title>梦远书城_明史纪事本末 第三十七卷 汪直用事</title>

<style><!--
a {text-decoration:none}
a:hover {color: blue;text-decoration:underline}
-->
</style>

</head>
<center><script src="http://www.my285.com/41tf/DH1.js"></script></center>
<table border="0" width="100%" cellspacing="0" cellpadding="0" background="../../41tf/bj1.gif">
<tr><td align="center">
<script src="../../41tf/DH0.js"></script></td></tr></table>
<center><script src="../../41tf/DH.js"></script></center>
<center>
<script src="http://www.my285.com/41tf/dd.js"></script>
<script src="http://www.my285.com/41tf/02s.js"></script></center>


<body bgcolor="#C0C0C0" topmargin="0" leftmargin="0" marginwidth="0" 
marginheight="0" rightmargin="0" link="#008282" vlink="#008282">

<center>
		<table border="0" cellspacing="1" width="80%" 
  style="font-size: 12pt; font-family: 宋体; line-height:150%">
			<tr>
				<td height="40" style="font-size: 10.5pt">
	
				<a href="http://www.my285.com/">梦远书城</a>　>　<a href="../index.htm">历史</a>　>　<a href="index.htm">明史纪事本末</a>　>　</td>
				<td height="40" style="font-size: 10.5pt" width="30%" 
    align="center">
	
				<a href="36.htm">上一页</a>　　　　<a href="38.htm">下一页</a></td>
			</tr>
			<tr>
				<td height="50" 
    style="font-size: 15pt; font-family: 黑体; color: #9F0000; letter-spacing:1" 
    align="center" colspan="2">
				第三十七卷 汪直用事</td>
			</tr>
			<tr>
				<td align="center" colspan="2">
<hr>
<script src="http://www.my285.com/41tf/bt.js"></script>
</td>
</tr>
<tr>
<td colspan="2">
<br>
　　宪宗成化十三年春正月，置西厂，命太监汪直刺外事。汪直者，大藤峡瑶也。瑶贼平，直以幼男入禁中，为昭德宫内使，寻堂御马监事。年少黠谲，上宠之。先是，妖人李子龙以左道惑众，内使鲍石、郑忠敬信之。夤缘入内府，时引至万岁山观望，谋不轨。锦衣官校发其事，伏诛。自是上锐意欲知外事，乃选锦衣官校善刺事者百余人别置厂于灵济宫前，号西厂。永乐中，尽J建文诸臣，怀疑不自安，始设东厂主刺奸。至是，名西厂，以别东厂也。纵直出入，分命诸校，广刺督责，大政小事，方言巷语，悉采以闻。<br>
<br>
　　二月，籍没福建都指挥杨业家。业少师荣曾孙也。居乡逃罪入京师。锦衣百户韦瑛故无赖，冒内官韦姓者从征延绥，升百户。至是，诣汪直报之，谓业家赀巨万，常杀人，将招纳亡命下海。直喜，发卒捕之。词连兵部主事杨仕伟、中书舍人董_，俱下狱濒死。来竟毙，复遣瑛籍其家。<br>
<br>
　　三月，左都御史李宾奏拟妄报妖言者坐斩。时西厂旗校以捕妖言图官赏。无籍者多为赝书诱愚民。行事者捕之，加以法外之刑，冤死相属，无敢言者，故宾奏之。<br>
<br>
　　夏四月，汪直令韦瑛执左通政方贤、太医院判蒋宗武下西厂狱。礼部郎中乐章、行人张廷网使安南还，刑部郎中武清广西勘事还，浙江布政使刘福起复至京，汪直并令韦瑛执系之。御史黄本云南、贵州清军刷卷还，汪直令韦瑛搜得象笏一，执送锦衣卫，问为民。<br>
<br>
　　五月，罢西厂。时汪直开西厂，罗织数起大狱，臣民悚怵大学士商辂疏言：“近日伺察太繁，政令太急，刑网太密，人情疑畏，汹汹不安。盖缘陛下委听断于汪直，而直又寄耳目于群小也。中外骚然，安保其无意外不测之变。往者曹钦之反，皆逯杲有以激之。一旦祸兴，卒难消弥。望陛下断自宸衷，革去西厂，罢汪直以全其身，诛韦瑛以正其罪。”疏入，上怒曰：“一内竖辄危天下乎！”太监怀恩传旨诘责甚厉，辂曰：“朝臣无大小，有罪皆请旨收问，直敢擅逮三品以上京官。大同、宣府，北门锁钥，守备不可一日缺，直则一日擒械数人。南京祖宗根本重地，留守大臣，直辄收捕。诸近侍，直辄易置。直不黜，国家安得不危！”恩啮指而退，奏上，上立命去西厂。召怀恩数直罪责之，谪韦瑛戍宣府。<br>
<br>
　　兵部尚书项忠削籍为民。初，汪直掌西厂，士大夫无与往还。左都御史王越因西征识韦瑛，遂深相结，日往伺直。吏部尚书尹F偕诸卿贰欲诣直，属越为介。既见直，相率诸卿贰叩头出，直大悦。一日，项忠途遇直。既过，觉之。追及，下舆谢，忠不为礼。寻辱忠于朝，复遣校卒直上堂，辞色甚厉，忠亦不为礼。而王越谋代忠，又毁短之。直以是衔忠，日掇拾其事，危甚。忠具疏倡九卿劾奏直，令武选郎中姚璧持赴F署名，F曰：“本项公所撰，当以兵部为首。”璧曰：“公六卿长也。”F怒曰：“今日亦知六卿长乎？”即遣人报韦瑛，直愈怒，思有以中忠。会千户吴绶者，先在楚军挠法，忠逐绶。绶从直营求书记，颇工文词。直喜，得授锦衣副千户。及西厂罢，上有时密召直察外间事，直因以吴绶能文事封进，遂命绶于镇抚司问刑。直乃嗾东厂官校，发江西都指挥刘江、指挥黄宾事诬构忠。给事中郭镗、御史冯附直，交论忠违法，忠廷辩慷慨不少屈。狱成，竟坐削籍。璧亦降调。璧，故尚书夔子也。<br>
<br>
　　六月，以御史戴缙、王亿言，复西厂，命汪直仍刺事。缙言：“近年灾变臻，未闻大臣进何贤，退何不肖。惟太监汪直厘奸剔弊，允合公论。而止以官校韦瑛张皇行事，遂革西厂。伏望推诚任人，命两京大臣自陈去留，断自圣衷。”上悦。时缙九年不迁，以觊进，故颂直。其自陈一事，尤直所喜，盖直常恶商辂、李宾难于施行也。亿言：“汪直所行，不独可为今日法，且可为万世法。”天下闻而唾之。<br>
<br>
　　大学士商辂，尚书薛远、董方，左都御史李宾并致仕，以王越为兵部尚书兼左都御史掌院事。时越附汪直，嗾御史冯瑾排诸大臣。辂既致仕，远等相继自陈去。<br>
<br>
　　十一月，以御史冯为大理寺丞，戴缙为尚宝司少卿。缙寻擢佥都御史，王亿为湖广按察副使。<br>
<br>
　　十四年夏五月，汪直奏请武举设科，乡、会、殿试如进士例。<br>
<br>
　　秋七月，兵部右侍郎马文升抚辽，寻还京。先是，海西兀者都指挥散出哈上书，言开原验放管指挥索其珍珠豹皮。命辽东守臣勘之，管指挥者惧。会散出哈侄产察入贡，指挥贿之，察乃言其诬。散出哈闻之怒，谋聚众入犯边。守臣乃译番书，招散出哈来广宁面质之。散出哈遂率所部，欲由抚顺关进赴广宁。时参将周俊守开原，恐散出哈至则事泄，遣使驰报广宁守臣，诡云：“海西人素不由抚顺进，恐启他日之患。”守臣不虞其诈也，即阻之。散出哈已入关，闻之大怒，折矢誓恨去。而辽左诸卫，故有执杀董山之怨，既藉海西之势，遂留散出哈相煽结，合兵入边，势渐炽。汪直惑于王英，谓往抚可邀大功。上欲遣之，怀恩以直年少喜功，同覃昌至南阁，集尚书余子俊、侍郎马文升议，佥言：“彼既有使入贡，又屠其家，今若何可以消弭？”或言：“酬以大官。”文升曰：“官不足以释其忿。且宋以李继迁为京官，遂至西夏之患。”怀恩曰：“然则遣大臣同大通事往抚之。”众皆曰：“诺。”既传旨，命马文升、詹升往。直令王英与俱，文升谢之，直深以为恨。<br>
<br>
　　文升疾驰抚顺，纵贡使重阳归谕其众，使知朝廷德意。寻召其部长听宣玺书，慰劳备至。已而海西复纵兵寇掠，文升击败之，旋抚定。事闻，直言：“既受抚，何又入寇？”终信王英言请自往。诸部闻直声势，久无一人出听抚者。直至开原，文升在抚顺，直不与之接。于是文升所招兀者、野人、堵里吉三百余人皆怒欲归。参将周俊恐败事，谓直曰：“不可不请马侍郎来。”直乃遣人邀文升。文升驰至，直曰：“若之何？”文升曰：“太监既至，此属即太监招出者也，何间彼此。”直揣知事不易，听文升言犒之，遂与文升俱归阳，会闻于上。<br>
<br>
　　秋七月，江西人杨福为称汪直，伏罪。福尝为崇府内使，随入京。既而逃还，过南京，遇所识者，谓其貌酷似直。福乃诈称为直而所识者，即伪为校尉。自芜湖乘传给廪，历常、苏，由杭州抵四明，有司及市舶官皆屏息奉命，威福大张。既至福州，为镇守太监卢胜所觉，执问如律。<br>
<br>
　　十五年夏六月，命汪直同刑部尚书林聪即讯辽东事，逮兵部侍郎马文升下锦衣狱，谪戍重庆。初，陈钺巡抚辽东，行事乖方。文升更置之，约束不得动。汪直至辽东，钺戎服伏道左，除道饰厨，供帐鲜丽。文升独与直抗礼，颐指左右，左右多誉钺毁文升。钺又乘间U之。<br>
<br>
　　会给事中张良劾钺激变属部，逮至京。钺赂直，言：“海西皆以文升禁农器，不与交易，故屡寇边。”直遂奏文升“妄启边衅，擅禁农器”。仍遣直同聪往讯。直缪致恭敬，深自结纳于聪，聪上报竟如直言。然文升所禁铁器，非农器也。<br>
<br>
　　秋七月，命汪直行边。<br>
<br>
　　冬十月，辽东巡抚陈钺请讨海西，以抚宁侯朱永为总兵，陈钺提督军务，汪直监之。直既至辽东，有头目郎秀等四十人入贡，遇直于广宁，直诬以窥伺，掩杀之。出塞掩不备，焚其庐帐而还，以大捷闻。论功，加汪直岁禄，监督十二团营。朱永进保国公，陈钺户部尚书。已而海西诸部以复仇为辞，深入云阳、青河等堡，杀掠男妇，皆支解以徇。边将敛兵不出，钺隐匿不以闻。以太仆少卿王宗彝为佥都御史，巡抚辽东。宗彝故大学士文子也。以郎中督饷辽东，阿汪直，得骤进。<br>
<br>
　　十六年春正月，给事中孙博上言：“东、西厂缉事旗校多举细故，中伤大臣。旗校本厕役之徒，大臣乃股肱之任，伤国体，非治世事。”疏入，切责。<br>
<br>
　　三月，命太监汪直、保国公朱永、尚书王越率兵出塞，袭敌于威宁，破之，越封威宁伯。<br>
<br>
　　夏四月，巡按辽东御史强珍上疏，劾太监汪直、总兵侯谦、巡抚陈钺前失机隐匿罪。于是都给事中吴原、御史许进等亦以钺为言，比之黄潜善、贾似道。诏罚钺俸，钺因怨王越掌院事纵珍。而汪直适巡边还京，钺郊迎五十里，诉珍承越意旨见劾。直怒，越亦来迓，不见越。巡抚辽东王宗彝遂阿直意，诬珍妄奏，械珍至京，下锦衣卫狱，戌辽东。<br>
<br>
　　秋七月，汪直议征安南。时安南累岁侵扰占城，占城遣使入奏，请讨之，直因献取安南之策。郎中陆容上言：“安南臣服中国已久，今事大之礼不失，叛逆之形未着。一旦以兵加之，恐贻祸不细。”直意犹未已，传旨索永乐中调军数。时刘大夏在职方，故匿其籍，徐以利害告尚书余子俊，力言沮之，事乃寝。<br>
<br>
　　十七年秋八月，亦思马因寇大同，以威宁伯王越佩征西前将军印镇守，太监汪直监其军。<br>
<br>
　　冬十月，巡抚宣府都御史秦密疏汪直纵旗校扰民，上释之。既抵宣府，直以事至，声势@赫，他巡抚官率屈礼，独与抗，直亦不为较。乃密疏论直。后直还，上问各抚臣贤否，直独称廉能。上以疏示直，直叩头伏罪，称贤不置。<br>
<br>
　　十八年春三月，复罢西厂。先是，有盗越皇城入西内，东厂较尉缉获，太监尚铭以闻，上喜甚，厚赐赉。直闻怒曰：“铭吾所用，乃背吾独擅功。”思有以倾之。铭惧，潜以直构祸事达于上。上自直行后，李孜省用事，万安结昭德宫，颇揽权，恶直浸淫，上亦渐疏之。于是科道交章奏西厂苛察，非国体。万安亦谓宜罢，刘不可。上竟罢西厂，中外欣然，有惭色。<br>
<br>
　　秋八月，调威宁伯王越守延绥，都督许宁代。时万安恐汪直为越所诱，求复用，故有是调。<br>
<br>
　　十九年夏六月，调汪直南京御马监。直与总兵许宁不协，巡抚郭镗以闻，故有是命。方直之贵盛也，车盖所至，有司迎候不及，动遭棰挞，率皆预治具，夙戒以待，使仆从皆醉饱，直然后悦。至是被调，过州县，有司皆避之。直困顿仰卧公馆，孤灯荧然。有知州裴泰者，向供具甚肃具备。适迎谒上官，遇直，直喜求食，曰：“吾非复前比矣。吾南行，上意未可测。旦日发，得马夫足矣。”泰拱手而立。<br>
<br>
　　秋八月，御史徐镛上疏劾汪直欺罔罪，曰：“汪直与王越、陈钺结为腹心，自相表里。肆罗织之文，振威福之势，兵连西北，民困东南，天下之人但知有西厂而不知有朝廷，但知畏汪直而不知畏陛下。渐成羽翼，可为寒心。乞陛下明正典刑，以为奸臣结党怙势之戒。”上深纳其言。汪直有罪罢。削王越威宁伯，追夺诰券，编管安陆州。兵部尚书陈钺、工部尚书戴缙、锦衣指挥使吴绶革职为民。起前兵部尚书项忠，复其官。召还马文升，以为左副都御史，巡抚辽东。初，汪直用事久，势倾中外，天下凛凛。有中官阿丑善诙谐，恒于上前作院本，颇有谲谏风。一日，丑作醉者酗酒状，前遣人佯曰：“某官至。”酗骂如故。又曰：“驾至。”酗亦如故。曰：“汪太监来。”醉者惊迫帖然。旁一人曰：“驾至不惧，而惧汪太监何也？”曰：“吾知有汪太监，不知有天子。”又一日，忽效直衣冠，持双斧趋跄而行。或问故，答曰：“吾将兵，惟仗此两钺耳！”问钺何名，曰：“王越、陈钺也。”上微哂，自是而直宠衰矣。及其罢斥，中外莫不快之。寻尚铭亦有罪黜，籍其家，得赀数万辇。韦瑛谪万全卫，计要功起用，自撰妖言，诬巫人刘忠兴十余人不轨。会鞫得白，瑛伏诛。<br>
<br>
　　谷应泰曰：<br>
<br>
　　有明百余载，海内V安，朝野蒙业，太阿潜移，刑人执柄，中官之祸屡作。至宪宗命汪直设西厂，喟然废书叹曰：嗟呼！法之凉也，国制乱矣。夫千寻之木，必有坏枝；径尺之璧，必有微瑕。故W纩塞聪，垂旒蔽明，山泽纳污，国君含诟。张武之金钱，隐河东之酒过。所以匿疵呈瑜，鼓策群力也。<br>
<br>
　　国武好言人过，君子知其见杀；隋文苛细绳下，识者陋其贻谋。乃欲刺事暮夜，人床第，方言巷语，竞入宸聪；瓜蔓枝连，立成大狱。不知竹c钩巨，贤吏薄之，谓其行衰俗恶。况以万乘之尊，行攻讦之智乎？而且委柄匪人，寄权近寺，招致奸民，显行系械。其始也，李膺破柱，将闾呼天。因而权归北寺，狱奏黄门，祸发清流，惨同白马。继也，姜桂皆锄，脂韦成习，呈身宫掖，屈膝私人，中官势成，而主上孤立矣。<br>
<br>
　　宪宗躬法桓、灵，养奸甫、节。卿贰大臣，直皆收问；局司近侍，直得更张。槛车逮治，南署空曹；缇驰行边，北门不守。明世中人，多窃宠灵，亦未有显挈利器，授人断割如宪宗者昔。高皇帝罢锦衣卫狱，焚其械具，垂示子孙，刑人于市，以明大公，勿幽置禁闼，委命奄嬖也。西厂继罢，弊不复革，瑾读直书，魏倾善类。至怀宗手平内乱，晚年东厂，罗捕无遗。商鞅治秦，道无偶语，元济窃蔡，火不夜燃。斯亦酷吏哀痛之风，衰国乱亡之渐也。<br>
<br>
　　彼汪直以大藤瑶贼，幼畜禁中，不思日宝瑟之忠，妄有禄山赤心之诈。酷好用兵，辄开边衅，海西一役，几激降人。而垂羽北陲，邀功南服，不知南海明珠，寂寥久矣。马文升抚顺推功，刘大夏安南焚籍，大臣之委蛇人国，固如是也。阿丑诙谐悟主，谈笑除奸；覃怀乃心王室，倚毗正人。夫亦寺人女子之流，淳于、优孟之智也与！谈言微中，说人主者又何可不察也。<br>
<br>
<br>				</td>
			</tr>
			<tr>
				<td colspan="2">
				<hr></td>
			</tr>
			<tr>
				<td style="font-size: 11.5pt" colspan="2">		
<a href="http://www.my285.com/">梦远书城(<font face="华文新魏">my285.com</font>)</a></td>
			</tr>
			<tr>
				<td align="center" colspan="2"><a href="36.htm">上一页</a>&nbsp;<a href="index.htm">回目录</a>&nbsp;<a href="http://www.my285.com/">回首页</a>&nbsp;<a href="38.htm">下一页</a>&nbsp;<script src="http://www.my285.com/41tf/fy.js"></script></td>
			</tr>
		</table>
		</center>

<center>
<script src="http://www.my285.com/41tf/02x.js"></script>
<script src="http://www.my285.com/41tf/wd.js"></script></center>


<center><script src="../../41tf/WB.js"></script></center>
<script src="../../41tf/wdp.js"></script>
<script src="../../41tf/wdt.js"></script>
<div style='display:"none"'><script src="../../41tf/tj.js"></script></div>



</body>


<!-- Mirrored from www.my285.com/shishu/msjs/37.htm by HTTrack Website Copier/3.x [XR&CO'2007], Thu, 21 Mar 2013 06:10:08 GMT -->
</html>
