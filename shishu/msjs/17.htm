<html>


<!-- Mirrored from www.my285.com/shishu/msjs/17.htm by HTTrack Website Copier/3.x [XR&CO'2007], Thu, 21 Mar 2013 06:09:25 GMT -->
<head>
<meta http-equiv="Content-Type" content="text/html; charset=gb2312">
<title>梦远书城_明史纪事本末 第十七卷 建文逊国</title>

<style><!--
a {text-decoration:none}
a:hover {color: blue;text-decoration:underline}
-->
</style>

</head>
<center><script src="http://www.my285.com/41tf/DH1.js"></script></center>
<table border="0" width="100%" cellspacing="0" cellpadding="0" background="../../41tf/bj1.gif">
<tr><td align="center">
<script src="../../41tf/DH0.js"></script></td></tr></table>
<center><script src="../../41tf/DH.js"></script></center>
<center>
<script src="http://www.my285.com/41tf/dd.js"></script>
<script src="http://www.my285.com/41tf/02s.js"></script></center>


<body bgcolor="#C0C0C0" topmargin="0" leftmargin="0" marginwidth="0" 
marginheight="0" rightmargin="0" link="#008282" vlink="#008282">

<center>
		<table border="0" cellspacing="1" width="80%" 
  style="font-size: 12pt; font-family: 宋体; line-height:150%">
			<tr>
				<td height="40" style="font-size: 10.5pt">
	
				<a href="http://www.my285.com/">梦远书城</a>　>　<a href="../index.htm">历史</a>　>　<a href="index.htm">明史纪事本末</a>　>　</td>
				<td height="40" style="font-size: 10.5pt" width="30%" 
    align="center">
	
				<a href="16.htm">上一页</a>　　　　<a href="18.htm">下一页</a></td>
			</tr>
			<tr>
				<td height="50" 
    style="font-size: 15pt; font-family: 黑体; color: #9F0000; letter-spacing:1" 
    align="center" colspan="2">
				第十七卷 建文逊国</td>
			</tr>
			<tr>
				<td align="center" colspan="2">
<hr>
<script src="http://www.my285.com/41tf/bt.js"></script>
</td>
</tr>
<tr>
<td colspan="2">
<br>
　　建文四年夏六月乙丑，帝知金川门失守，长吁，东西走，欲自杀。翰林院编修程济曰：“不如出亡。”少监王钺跪进曰：“昔高帝升遐时，有遗箧，曰：‘临大难，当发。’谨收藏奉先殿之左。”群臣齐言：“急出之！”俄而舁一红箧至，四围俱固以铁，二锁亦灌铁。帝见而大恸，急命举火焚大内。皇后马氏赴火死。程济碎箧，得度牒三张：一名应文，一名应能，一名应贤。袈裟、帽鞋、刀俱备，白金十锭。朱书箧内：“应文从鬼门出，余从水关御沟而行，薄暮，会于神乐观之西房。”帝曰：“数也！”程济即为帝祝发。吴王教授杨应能愿祝发随亡。监察御史叶希贤毅然曰：“臣名贤，应贤无疑。”亦祝发。各易衣披牒。在殿凡五六十人，痛哭仆地，俱矢随亡。帝曰：“多人不能无生得失。有等任事著名，势必究诘；有等妻子在任，心必萦系，宜各从便。”御史曾凤韶曰：“愿即以死报陛下！”帝麾诸臣，大恸，引去若干人。九人从帝至鬼门，而一舟舣岸，为神乐观道士王升，见帝，叩头称万岁，曰：“臣固知陛下之来也。畴昔高皇帝见梦，令臣至此耳！”乃乘舟至太平门，升导至观，已薄暮矣。<br>
<br>
　　俄而杨应能、叶希贤等十三人同至。共二十二人：兵部侍郎廖平，襄阳人；刑部侍郎金焦，贵池人；编修赵天泰，三原人；检讨程亨，泽州人；按察使王良，祥符人；参政蔡运，南康人；刑部郎中梁田玉，定海人；监察御史叶希贤，松阳人；程济，绩溪人；中书舍人梁良玉、梁中节，俱定海人；宋和，临川人；郭节，连州人；刑部司务冯?，黄岩人；所镇抚牛景先，沅人；王资、杨应能、刘仲，俱杞县人；翰林待诏郑洽，浦江人；钦天监正王之臣，襄阳人；太监周恕，和州人；徐王府宾辅史彬，吴江人。<br>
<br>
　　帝曰：“今后但以师弟称，不必拘主臣礼也。”诸臣泣诺。廖平曰：“诸人愿随固也；但随行不必多，更不可多。就中无家室累，并有膂力足捍卫者，多不过五人，余俱遥为应援可耳。”帝曰：“良是。”于是环坐于地，道士进夜，约定左右不离者三人：杨应能、叶希贤俱称比丘，程济称道人。往来道路，给运衣食者六人：冯?时称塞马先生，时称冯翁，时称马公，时称马二子；郭节时称雪庵，后称雪和尚；宋和时称云门僧，时称稽山主人，时称槎主；赵天泰适衣葛，即称衣葛翁，时称天肖子；王之臣家世补锅，欲以作生计，号老补锅；牛景先号东湖樵夫，亦称东湖主人。帝曰：“吾今往滇南，依西平侯。”史彬曰：“大家势盛，耳目众多；况新主意尚未释，能无见告？不若往来名胜，东西南北，皆吾家也。臣等中有家给足备旦夕者，即驻锡于兹，有何不可？”帝曰：“良是。”于是更主七家：廖平、王良、郑洽、郭节、王资、史彬、梁良玉。帝曰：“此可暂不可久，况郊坛所在，明旦必行，何所之？”众拟浦江，而郑亦巨族，且忠孝可居也。夜分，帝足胫痛，度不能行。微明，景先与彬步至中河桥，谋所以载者。有一艇，为吴人，急叩之，则彬家所遣，以侦彬吉凶者也。彬与景先亟迎帝，且至彬家。诸人闻之，且悲且喜。同载八人，为程、叶、杨、牛、冯、宋、史，余俱散走，期以月终更晤。取道溧阳，八月，始至吴江之黄溪史彬家。彬奉帝居所居之西偏，曰清远轩，众出拜，帝改题水月观，亲笔篆文。阅三日，诸臣至彬家相聚，五日，帝命归省。成祖即位，编籍在任诸臣q去者四百六十三人，俱命削籍。<br>
<br>
　　八月，命礼部行文州县，追缴革除诰敕。至是，苏州府遣吴江邑丞巩德至史彬家追夺，且曰：“建文皇帝闻在君家。”彬曰：“无之。”微哂而去。次日，帝同两比丘、一道人行，余俱星散，时八月十六日也。帝附舟至京口，过六合，陆行至襄阳。<br>
<br>
　　十月，至廖平家，适有其迹，遂决意往滇。<br>
<br>
　　成祖永乐元年春正月十三日，建文帝至云南永嘉寺。初，帝期从亡臣以三月复至廖平家，至是，留永嘉寺，颇安适，将以明年游天台，而诸臣以帝旧约，俱集于襄阳廖平家。适冯?自云南来，传帝命止之，令诸臣无烦往来，各散去。<br>
<br>
　　二年春正月，建文帝离云南，由重庆抵襄阳，六月入吴，八月八日复至史彬家。时天将暝，彬家已举火矣。帝突至，彬及家人出拜，举酒半酣，帝曰：“我明晨当即去。”彬云：“臣扫门而俟久矣，即有不肃，亦乞见原。欲留师数月，明晨何遽耶？”先是，帝命从亡者俱师弟称，故彬等呼为师。帝泣曰：“彼方急图我。昨于西安道中，见冠盖来者，瞪目视我；此臣我自善之，彼必有以奏也。东南逋臣，屈指先汝，我去政为汝计。”对哭久之，且曰：“此近宫阙，不便。”彬曰：“亦无害。”视帝衣履敝甚，固留三日，命家人制布衣而去。帝为两浙之游，杭州计游二十三日，天台、雁荡计游三十九日。会马二子、稽山主人、金焦亦来石梁间，且云：“诸臣俱约至此，然终不见。”时天气寒，帝返云南，固却诸臣而去。<br>
<br>
　　三年春二月，建文帝至重庆之大竹善庆里，有杜景贤筑室与居，寻舍之而去。尝闻金陵诸臣惨死事，泫然曰：“我获罪于神明矣！诸人皆为我也。”<br>
<br>
　　四年夏四月，建文帝至西平侯沐晟家，留旬日。<br>
<br>
　　五月，结茆白龙山。<br>
<br>
　　五年冬十二月，建文帝祭死难诸人，自为文哭之。时朝廷侦帝甚密，户科都给事胡醴们笳湃丰，盖为帝也。帝知之，遂遁迹不出。<br>
<br>
　　六年夏六月，白龙庵灾，程济出山募葺。<br>
<br>
　　七年春正月，命太监郑和航海，通西南诸国。时胡酢⒅：褪往来云、贵间，踪迹建文帝。帝东行，三月，至善庆里，五月，复至襄阳。廖平家已徙蜀，帝还滇。<br>
<br>
　　八年春三月，建文帝复至庵。工部尚书严震使安南，密访帝，震忽与帝遇于云南道中，相对而泣。帝曰：“何以处我？”对曰：“上从便，臣自有处。”夜缢于驿亭中。帝复结庵于白龙山，颜色憔悴，形容枯槁，夏月患痢，因有戒心，不能出山觅膳，狼狈殊甚。适史彬、程亨、郭节访至，帝相对大恸，随问曰：“汝等携有方物否？”各为献。史彬独有僮，而所献丰，且当年职居禁近，知帝所好。帝遍尝之，曰：“不食此已三年矣！”三人相留许久，帝遣之归，别时痛哭失声。帝属曰：“今后勿再来。道路阻修，一难；关津盘诘，二难；况我安居，不必虑也。”彬等叩首颔命而去。后帝复舍白龙庵他去。<br>
<br>
　　九年春，有司毁庵。<br>
<br>
　　夏四月，建文帝至浪穹鹤庆山，其地颇佳，因募建一庵，名大喜。<br>
<br>
　　十年春三月，应能卒，四月，希贤卒，建文帝因纳一弟子，名应慧。<br>
<br>
　　十一年夏五月，建文帝南行至甸，六月还。<br>
<br>
　　冬十二月，渡马岭，遇寇，适官军至，仅免。十二年夏四月，遣程济募粮。<br>
<br>
　　秋九月，建文帝学《易》数。<br>
<br>
　　十三年秋八月，建文帝游衡山，冬十月还庵。<br>
<br>
　　十四年夏六月，建文帝足疾发，程济乞药于城西，三日乃反，帝饮获愈。<br>
<br>
　　冬十一月，帝命济录述从亡传，藏之山岩中，帝自为叙。<br>
<br>
　　十五年春二月，史彬复至白龙故道，了不见庵，山旁询一老妇，则曰：“官司毁之矣。”问僧徒，曰：“不知所之。”至是，彬忽与帝遇于鹤庆之大喜庵，深林密树，不下数里。先是，杨应能、叶希贤所建者，甫落成，而两人死，即于庵东葬之。<br>
<br>
　　十一月，帝避嚣东行，至衡山。<br>
<br>
　　十六年春三月，建文帝还至黔。<br>
<br>
　　十七年夏六月，建文帝始观佛书。<br>
<br>
　　十八年夏六月，建文帝命程济移居庵西偏。<br>
<br>
　　冬十月，帝入蜀，程济从，遍游诸胜，登峨眉，有诗云：“登高不待东翘首，但见云从故国飞。”<br>
<br>
　　十九年秋七月，建文帝入粤，游海南诺胜。<br>
<br>
　　十一月，帝还庵。<br>
<br>
　　二十年夏四月，建文帝避嚣于庵南四十里，名渌泉。<br>
<br>
　　二十一年春二月，建文帝入楚，程济从，登章台山，赋吊古诗：“楚歌赵舞今何在？惟见寒鸦绕树啼。”<br>
<br>
　　六月，帝游汉阳，登晴川楼，吟云：“江波犹涌憾，林霭欲翻愁。”<br>
<br>
　　七月，帝留大别山。<br>
<br>
　　二十二年春二月，建文帝东行，冬十月，与史彬相遇于旅店，言及榆木川，稍色喜。史彬问道路起居状，答曰：“近来强饭，精爽倍常。”即同彬下江南，至彬家。彬具酒肴于所居之重庆堂，帝上座，程济东列，彬西列。彬有从叔祖名弘者，嘉兴县史家村人也，直入，至堂上，彬不得已，亦与坐。问：“师何来？”彬未答。即起趋出，招彬曰：“此建文皇帝也。”彬曰：“非也。”弘曰：“吾曾于东宫见之。当吾家籍没时，非帝，吾无死所矣。帝实活我，恩无以报。”彬不得已，实告之。即顿首堂下，涕泣问向来状。帝曰：“赖诸从亡者给我衣食，周旋险阻之间，二十年来，战战兢兢。”复大恸。恸已，曰：“今想可老终矣！”弘曰：“帝今欲何之？”曰：“游天台诸胜。”弘曰：“吾当具一日之积随行。”居数日，帝行，戒彬曰：“有叔在，尔勿往也。”弘从之去。<br>
<br>
　　十一月，至宁波渡莲花洋。<br>
<br>
　　仁宗洪熙元年春正月，建文帝谒大士于潮音洞。<br>
<br>
　　五月，自闽、粤还山，止程济从。闻仁宗崩，帝曰：“吾心放下矣！今后往来亦少如意也。”且悲且喜。<br>
<br>
　　宣宗宣德元年秋八月，建文帝祭从亡诸臣于庵前。<br>
<br>
　　二年春正月，建文帝移居鹤庆之静室。<br>
<br>
　　秋八月，滇寇乱，帝入蜀，程济从。<br>
<br>
　　冬十月，宿永庆寺，题诗云：“杖锡来游岁月深，山云水月傍闲吟。尘心消尽无些子，不受人间物色侵。”<br>
<br>
　　三年夏五月，建文帝游神女庙。<br>
<br>
　　秋七月，游黄牛矶。<br>
<br>
　　冬十月，游汉中。<br>
<br>
　　四年春正月，建文帝至成都，再宿而去。<br>
<br>
　　五月，帝还浪穹。<br>
<br>
　　六月，至鹤庆山中。<br>
<br>
　　五年夏四月，建文帝欲稍广其庵，程济等出募。<br>
<br>
　　六年春二月，建文帝往陕西。夏四月，至延安。秋七月，南行入蜀。<br>
<br>
　　九月，至夔，阻雪。<br>
<br>
　　七年春正月，建文帝入楚，至公安。<br>
<br>
　　夏五月，至武昌。<br>
<br>
　　秋八月，下九江。<br>
<br>
　　九月，游杭州吴山。<br>
<br>
　　冬十一月，游天台。<br>
<br>
　　八年春正月，建文帝在赤城。<br>
<br>
　　九年夏五月，建文帝复至吴江史彬家，程济从。时彬已死，帝悲悼久之，慰劳其子倍至。复为会稽之游，八月，还。<br>
<br>
　　十年春三月，建文帝往粤西。<br>
<br>
　　英宗正统元年秋八月，建文帝还至滇，卜筑旧日之浪穹。<br>
<br>
　　二年夏五月，建文帝复游峨眉。<br>
<br>
　　冬十一月，还至浪穹。<br>
<br>
　　三年秋七月，建文帝欲往粤西，不果，会有弟子亡去，帝恐迹露，遂有粤西之行。<br>
<br>
　　四年夏四月，程济劝建文帝还滇，不听。<br>
<br>
　　五年春三月十三日，建文帝谓程济曰：“我决意东行，子盍为我蓍？”得兑之归妹，济拊几大呼曰：“大凶！今太岁干支皆金，火必克之，行夏之时，其危乎！”帝好文章，能为诗歌，尝赋诗曰：“牢落西南四十秋，萧萧白发已盈头。乾坤有恨家何在？江、汉无情水自流。长乐宫中云气散朝，元阁上雨声收。新蒲细柳年年绿，野老吞声哭未休。”后至贵州金竺长官司罗永庵，尝题诗壁间，其一曰：“风尘一夕忽南侵，天命潜移四海心。凤返丹山红日远，龙归沧海碧云深。紫微有象星还拱，玉漏无声水自沈。遥想禁城今夜月，六宫犹望翠华临。”其二曰：“阅罢《楞严》磬懒敲，笑看黄屋寄团瓢。南来瘴岭千层迥，北望天门万里遥。款段久忘飞凤辇，袈裟新换衮龙袍。百官此日知何处？唯有群乌早晚朝。”至是，出亡盖三十九年矣。会有同寓僧者，窃帝诗，自谓建文帝，诣思恩知州岑瑛，大言曰：“吾建文皇帝也。”瑛大骇，闻之藩司，因系僧，并及帝，蜚章以闻，诏械入京师，程济从。<br>
<br>
　　八月，至金陵，九月，至京，命御史廷鞫之。僧称：“年九十余，且死，思葬祖父陵旁耳。”御史言：“建文君生洪武十年，距正统五年，当六十四岁，何得九十岁！”廉其状，僧实杨应祥，钧州白沙里人。奏上，僧论死，下锦衣狱，从者十二人，戍边。而帝适有南归之思，白其实，御史密以闻。阉吴亮老矣，逮事帝，乃令探之。建文帝见亮，辄曰：“汝非吴亮耶？”亮曰：“非也。”建文帝曰：“吾昔御便殿，汝尚食，食子鹅，弃片肉于地，汝手执壶，据地狗之，乃云非是耶？”亮伏地哭。建文帝左趾有黑子，摩视之，持其踵，复哭不能仰视，退而自经。于是迎建文帝入西内，程济闻之，叹曰：“今日方终臣职矣。”往云南焚庵，散其徒。帝既入宫，宫中人皆呼为老佛，以寿终；葬西山，不封不树。<br>
<br>
　　谷应泰曰：<br>
<br>
　　闻之国君死社稷，义之正也。然而乘机察变，忍耻图存，一旅而中兴奏，五年而天节反，则惠王居栎，仍杀子颓，襄王居郑，终诛太叔，建文之仓皇出奔，或亦有深意焉。又况铁函锁柙，度牒刀，先皇所遗也。龙嫠帝后，妖谶亡周，燕啄皇孙，天心割汉，厥有定数，又非智力所移耳。<br>
<br>
　　乃逊国之期，以壬午六月十三日，建文独从地道，余臣悉出水关，痛哭仆地者五十余人，自矢从亡者二十二士。而廖平之议，以为多人必生得失，不若遥为应援，于时谨侍左右者三人，杨应能、叶希贤称比丘，程济称道人是也；往来道路，给办资粮者六人，冯?、郭节、宋和、赵天泰、王之臣、牛景先，各讳名号，潜相通问是也。其经由之地，则自神乐观启行，由松陵而入滇南，西游重庆，东到天台，转入祥符，侨居西粤。中间结庵于白龙，题诗于罗永，两入荆楚之乡，三幸史彬之第，踪迹去来，何历历也。特以年逼桑榆，愿还骸骨，岑瑛据之以闻，吴亮辨其非妄。夫不复国而归国，不作君而作师，虽以考终，亦云恧矣。<br>
<br>
　　然以予论之，假令成皇方死沙场，昭帝新居谅，此时兵力黩于边关，内难伏于高煦，国势危疑，人情牵制，必不能长驾远驭，经营万里之外者。而滇、黔地险，沐氏兵强，因兹遁迹之时，宜申控告之义，非流彘而藉共和，则东迁而依晋、郑，一军出荆门，即襄、邓可摇，一军出汉南，即长江可据。狐、先《河水》之功，冯、邓云台之业，后挽前推，匪异人任也。奈何枕席有涕泣之痕，行旅多橐之奉，而兴复大计，阙焉不讲，譬犹危叶畏飙，惊禽易落，正所谓亡国之大夫不足与言事者也。<br>
<br>
　　洎乎正统改元，帝易四朝，统u五纪，内鲜惠、怀之乱，外无连、管之谋，嗣服相承，天定之矣。而况主君已老，从者凋零，方险阻备尝之时，正精志消亡之日，鲁展喜之已衰，晋铜L而既死，崦嵫待尽，尚安望其复振乎！至若从亡诸臣，国尔忘家，捍王于艰，四十余年，栉风沐雨，即无包胥之义，复楚王于郢中，亦有子家之忠，哭昭公于野井，推此志也，虽与日月争光可也。<br>
<br>
　　而议者据成祖之实录，谓建文之自焚，疑一龙之未出，摈众蛇而不载。夫隐、巢之事，不直序于贞观，烛斧之疑，亦依违于兴国，时史所书，非无曲笔矣。而况胡醴孟桑思恩擢职，以及陵在西山，不封不树，有目者所共睹，又岂得以传闻异辞也。<br>
<br>
<br>				</td>
			</tr>
			<tr>
				<td colspan="2">
				<hr></td>
			</tr>
			<tr>
				<td style="font-size: 11.5pt" colspan="2">		
<a href="http://www.my285.com/">梦远书城(<font face="华文新魏">my285.com</font>)</a></td>
			</tr>
			<tr>
				<td align="center" colspan="2"><a href="16.htm">上一页</a>&nbsp;<a href="index.htm">回目录</a>&nbsp;<a href="http://www.my285.com/">回首页</a>&nbsp;<a href="18.htm">下一页</a>&nbsp;<script src="http://www.my285.com/41tf/fy.js"></script></td>
			</tr>
		</table>
		</center>

<center>
<script src="http://www.my285.com/41tf/02x.js"></script>
<script src="http://www.my285.com/41tf/wd.js"></script></center>


<center><script src="../../41tf/WB.js"></script></center>
<script src="../../41tf/wdp.js"></script>
<script src="../../41tf/wdt.js"></script>
<div style='display:"none"'><script src="../../41tf/tj.js"></script></div>



</body>


<!-- Mirrored from www.my285.com/shishu/msjs/17.htm by HTTrack Website Copier/3.x [XR&CO'2007], Thu, 21 Mar 2013 06:09:26 GMT -->
</html>
