<html>


<!-- Mirrored from www.my285.com/shishu/msjs/30.htm by HTTrack Website Copier/3.x [XR&CO'2007], Thu, 21 Mar 2013 06:09:51 GMT -->
<head>
<meta http-equiv="Content-Type" content="text/html; charset=gb2312">
<title>梦远书城_明史纪事本末 第三十卷 麓川之役</title>

<style><!--
a {text-decoration:none}
a:hover {color: blue;text-decoration:underline}
-->
</style>

</head>
<center><script src="http://www.my285.com/41tf/DH1.js"></script></center>
<table border="0" width="100%" cellspacing="0" cellpadding="0" background="../../41tf/bj1.gif">
<tr><td align="center">
<script src="../../41tf/DH0.js"></script></td></tr></table>
<center><script src="../../41tf/DH.js"></script></center>
<center>
<script src="http://www.my285.com/41tf/dd.js"></script>
<script src="http://www.my285.com/41tf/05s.js"></script></center>


<body bgcolor="#C0C0C0" topmargin="0" leftmargin="0" marginwidth="0" 
marginheight="0" rightmargin="0" link="#008282" vlink="#008282">

<center>
		<table border="0" cellspacing="1" width="80%" 
  style="font-size: 12pt; font-family: 宋体; line-height:150%">
			<tr>
				<td height="40" style="font-size: 10.5pt">
	
				<a href="http://www.my285.com/">梦远书城</a>　>　<a href="../index.htm">历史</a>　>　<a href="index.htm">明史纪事本末</a>　>　</td>
				<td height="40" style="font-size: 10.5pt" width="30%" 
    align="center">
	
				<a href="29.htm">上一页</a>　　　　<a href="31.htm">下一页</a></td>
			</tr>
			<tr>
				<td height="50" 
    style="font-size: 15pt; font-family: 黑体; color: #9F0000; letter-spacing:1" 
    align="center" colspan="2">
				第三十卷 麓川之役</td>
			</tr>
			<tr>
				<td align="center" colspan="2">
<hr>
<script src="http://www.my285.com/41tf/bt.js"></script>
</td>
</tr>
<tr>
<td colspan="2">
<br>
　　英宗正统二年冬十月，云南麓川宣慰司思任叛，侵南甸州。洪武中，麓川思伦发内附，授麓川宣慰。按思伦所居本麓川地，与缅接境，皆在金沙江之南，在元为平缅宣慰司，思伦不言麓川，盖已据缅为己有。洪武中，大兵下云南，改平缅为麓川平缅军民宣慰司，麓川之名始见。至二十九年，平缅入贡，更立宣慰司，不相混一。未几思伦叛，黔国公沐英讨平之。其后失官，改孟养宣慰使，以刁氏代之。正统初，宣慰使刁宾玉弱不能辑诸夷，思伦发次子思任者狡狯u父兄，差发金银，不以时纳，朝廷稍优容之。会缅甸危，思任侵有其地，遂欲尽复父所失故地，于是拥众叛于麓川。先是，侵孟定、湾甸，大杀掠，云南总兵黔国公沐晟以闻。至是复侵南甸州土官刁贡罕地，命沐晟遣官赍金牌信符，谕还所侵地，思任不奉诏。<br>
<br>
　　三年冬十二月，思任侵掠腾冲、南甸，略取孟养地，刁宾玉奔永昌，死，无嗣。思任屠腾冲，据潞江，仍自称曰“法”。“法”，滇王号也，中国遂讹为思任发云。事闻，上遣刑部主事杨宁往谕之，不服。<br>
<br>
　　四年春正月，命镇守云南黔国公沐晟、左都督方政、右都督沐昂率师讨思任发，太监吴诚、曹吉祥监军。兵至金齿，思任发遣其将缅简断江立栅而守，师不得渡。初，思任未叛时，刁宾玉尝遣诣晟，晟儿畜之。至是晟遣指挥车琳等谕之降，思任佯许诺，晟信之，无渡江意。刑部主事杨宁曰：“不可。兵未加，称降，此诈也。惧有后悔。”晟不从，檄宁督饷金齿。贼将缅简数挑战，政怒，造舟六十艘，欲渡江。晟不可，政不胜愤，夜独率其麾下渡击缅简，走之，破贼栅。贼奔景罕寨，指挥唐清击败之，指挥高远等又追败之高黎共山下。共斩三千余级，乘胜深入，逼思任上江。上江，贼重地也。远攻疲甚，求援于晟。晟怒其违即制渡江，不遣。久之，以少兵往，至夹象石不进。政渡江追至空泥，知晟不力援已，贼伏兵四起，出象阵冲击，乃遣其子瑛还曰：“若急归，吾死分也。”遂策马突阵死，军歼焉。晟闻败，适春暮，虑瘴发，遂焚江上积聚，仓卒奔还永昌。至楚雄，上遣使者责状，仍以四万五千人助之。晟惧罪，暴卒。思任发犯景东、孟定，杀大侯知州刁奉汉等，破孟赖诸寨，降孟达等长官司。<br>
<br>
　　五月，以沐昂为左都督征南将军，右都督吴亮为副将军，马翔、张荣为左右参将，进讨思任发。昂上潞江之捷，升赏有差。<br>
<br>
　　五年春二月，沐昂讨麓川，军抵陇把，去贼巢甚近，右参将都督佥事张荣先令都指挥卢钺击贼，大败。荣弃符验军器遁，昂等不能救。师还，敕责沐昂等，留昂镇守，右都督吴亮、左参将马翔俱逮下理。<br>
<br>
　　秋七月，思任发屯孟罗，大掠，据者章硬寨。沐昂率都指挥方瑛、柳英等进克之，贼宵遁。威远川土知州刁盖罕战威江，亦败之。已而思任发遣流目陶孟、忙怕等入贡，礼部议减其飨赉，上曰：“彼来虽缓我师，而朕不逆诈。”遂赉而不宴，赐敕谕之。<br>
<br>
　　六年春正月，命定西伯蒋贵为征蛮将军，总兵计麓川思任发，以太监曹吉祥监督军务，兵部尚书王骥提督军务，侍郎徐督军饷。初，云南总兵沐晟等议麓川险远，攻之非十二万人不可。宜征兵湖广、川、贵，各委善战指挥，分三道，湾甸、芒布、腾冲，刻期并进。上下廷议，英国公张辅等言分兵势孤，彼或扼险邀我，非万全计，宜择大臣往云南专征。会思任发遣使谢，刑部侍郎何文渊上言：“麓川之在南陲，弹丸耳！疆里不过数百，人民不满万余，宜宽其天讨。官军于金齿，且耕且守。舜德格苗，不劳征伐，而稽首来王矣。”大学士杨士奇主其说。张辅谓思任发世职六十余年，屡抗王师，释此不诛，恐木邦、车里、八百、缅甸等觇视窥觊，示弱小夷，非策。上从之。遂命贵、骥先赴云南，复以副总兵李安、参将宫聚领川、贵兵，副总兵刘聚、参将冉保领南京、湖广兵，大发兵十五万，转饷半天下。骥荐太仆寺少卿李蒉、郎中侯Q、杨宁，主事蒋琳等为参谋。陛辞，上赐骥、贵等金兜鍪细铠弓矢蟒衣以行。侍读刘球上疏言：“麓川荒远偏隅，即叛服不足为中国轻重。而脱欢、乜先并吞诸部，侵扰边境，议者释豺狼攻犬豕，舍门庭之近，图边徼之远，非计之得也。请罢麓川兵，专备西北。”不报。盖王振专政，欲示威荒服也。<br>
<br>
　　十一月，定西伯蒋贵、兵部尚书王骥等讨麓川，大破之，思任发遁去。先是，思任发率众三万，至大侯州，欲攻景东、威远，兵部郎中侯Q、都指挥马让、卢钺击之，骥等遂进至金齿。镇康守陶孟、刁门俸乞降，令右参将冉保以五千人入据之，因其众破昔刺寨，移攻孟通。王骥誓师分三道进取，参将冉保自缅甸趋孟定，会木邦、车里之师；骥同蒋贵中路，至腾冲；内官曹吉祥、副总兵刘聚等自下江、夹象石合攻，径抵上江。上江者，贼砦所在也。攻二日不下，会天大风，骥命纵火焚栅，大破之，拔上江寨。贼千余犹迎战，官军奋长戈蹴之，贼将刁放戛父子俱没，刁招汉合家自焚，生擒刁门项，先后斩五万级。上江平，贼散走。大兵由夹象石、下江通高黎贡山道至腾冲，留副总兵李安戍之。王骥等取道南甸，至罗卜思庄，令指挥江洪等以八千人抵木笼山。思任发乘险以二万人列七营相救，副总兵刘聚、参将宫聚分攻之，不下。骥、贵同奉御监萧保自中路进，左右夹攻，败之，斩数百余级，乘胜至马鞍山，破其象阵，死者十余万，麓川大震。<br>
<br>
　　十二月，王骥等直捣巢穴，山周三十里，深坚堑广，其东南依江壁立。以三千人探之，贼象阵伏泥沟突起，败之。贼又自永毛摩尼寨至马鞍山，伺我后。令都指挥方瑛以六千人攻拔之。瑛，方政子也。而右参将冉保从东路合木邦、车里、大侯之兵，先后斩三千三百九十余级。于是进攻麓川，积薪焚其栅，思任发挈妻子间道渡江走缅甸，焚溺数万。骥等班师，叙平麓川功，进封蒋贵定西侯，王骥靖远伯，以郎中侯Q、杨宁为侍郎，余升赏有差。<br>
<br>
　　七年冬十月，复命定西侯蒋贵、靖远伯王骥征麓川、缅甸。先是，思任发既败走缅，大军还，复出为寇。上谓骥曰：“卿为朕再行。”遂起兵如前，复命骥等往讨之。<br>
<br>
　　八年春二月，定西侯蒋贵、靖远伯王骥军至金齿，遣谕缅甸送思任发军前。缅人佯诺，不遣。骥曰：“缅甸党贼，不可不讨也。”乃至腾冲，分为五营，与蒋贵及都督沐昂分道并进。木邦宣慰使统兵万余，驻于蛮江浒，觇我军容。骥责以忠义，赐牛酒，遂感悦效死。缅人拥众大至，蒋贵率兵蔽江而下，焚其舟数百艘，大战一昼夜，贼溃，思任发复遁去，俘其妻子，班师。蒋贵起自行伍，屡立显功，与士卒同甘苦。凡出征，衣粮器械不役一人。临阵身先士卒，敌皆披靡，必手击杀数十人。不知书。然贵为大将，拱手听人指挥，无傲色，故所向成功。<br>
<br>
　　九年春二月，王骥合木邦等诸部，进兵缅甸，累捷。缅人用大金缕船载思任发至江上觇我，复匿之。欲以麓川予木邦，孟养、戛里予缅甸，始献思任发，诡以思任子思机发致仇为解。骥等乃纵兵捣思机发寨，俘其妻子及从贼九十余人、象十一。事闻，上诏骥还京。然思机发尚窃据孟养，负固不服。<br>
<br>
　　十年冬十二月，云南千户王政奉敕币谕缅甸宣慰使卜剌浪马哈省索思任发，未即遣。适昼晦二日，术者曰：“天兵至矣。”卜剌浪马哈省惧，以思任发及妻孥部属三十二人付政。思任发不食，垂死，政遂斩首，函献京师。<br>
<br>
　　十三年春三月，初，思机发复据孟养地为乱，屡谕不从。复命靖远伯王骥提督军务，都督宫聚为总兵，张、田礼为左右副总兵，方瑛、张锐为左右参将，率南京、云南、湖广、四川、贵州土汉军十三万讨之。以孟养旧宣慰刁孟宾为向道，又敕木邦、缅甸、南甸、千崖、陇川宣慰使刁盖发等，各输兵饷。命户部右侍郎焦宏督饷云南。<br>
<br>
　　十月，师抵金沙江，贼栅西岸以拒。骥造浮梁以渡，攻破之，乘胜进至孟养。贼敛众据鬼哭山及芒崖山等寨，皆攻拔之，斩获无算。贵州都指挥使洛宣、九溪卫指挥使翟亨皆战死。思机竟失所在，或谓死于乱兵也。王师u孟养至孟那。孟养在金沙江西，去麓川千余里，诸部皆震怖，曰：“自古汉人无渡金沙江者，今王师至此，真天威也。”骥还兵，部落复拥思任子思禄为乱，攻银起莽，败之，复据孟养地。骥等虑师老，度贼不可灭，乃与思禄约，许以土目得部勒诸夷，居孟养如故。复与立石金沙江为界，誓曰：“石烂江枯，尔乃得渡。”思禄亦惧。听命。乃班师，以捷闻，诏增骥禄，赐铁券，子孙世袭伯爵。<br>
<br>
　　谷应泰曰：<br>
<br>
　　麓川地接平缅，虽弹丸黑子，然固皇舆以内地也。洪武初，思氏失官，刁氏逐思，据有平缅。至正统时，刁又衰弱，思氏复振，宾玉走死，思任坐大，且争衡上国矣。蛮夷自相攻杀，赵奢所谓两鼠斗穴，天子不必问也。天使亟行，诮让数四，而尉陀箕踞，初无降意，子阳不省，乃更治兵。倔强如是，而讨逆之旗不见于金齿，问罪之旅不战于昆池，尚谓国有人乎？且宣帝即位，已弃交趾，新君践祚，又废麓川。云、贵、二广，土夷环疆，动以百计；溪蛮苗峒，列处内地，耕牧成群。麓川不逞，既有征矣，异类袭是迹而动，诛戮子弟，忧患长老，甚者屠掠郡国，并吞诸部。再复数年，X酱不见于番禺，邛杖不来于大夏，使断之北，地尽越`之东矣。尔时而欲用兵，败固不测，胜亦大创。且高帝定云南，思氏窃发，沐英以三万骑破其三十万众，思然后俯首归命。既而刁氏又叛，沐春疾驱力战，擒斩诸刁，纳其故主。其谕傅友德曰：“云南虽平，尚烦区置，翠霭诸地，不尽服从，虽有云南，亦难守也。”盖小惩大戒，柔远之良规，一劳永逸，王师之胜算。故殷兴夏绪，必克鬼方；蜀出中原，先渡泸水。控远与绥迩不同功，讨贰与贪功不同道也。<br>
<br>
　　西杨主议，舜德格苗，刘球上书，不称荒服。或亦朝多浊乱，内忧群小。北敌陆梁，外忧方大。文子不愿楚败，山涛方惧吴亡，大臣之用心固如是耶！若乃长驾远驭，则亦公孙弘之罢朔方，淮南安之谏闽、越者也。<br>
<br>
　　蒋贵、王骥，初下麓川，三路分进，斩首三千，思任窜缅，仅以身遁，再攻平缅，五营并进，焚其援舟。思任父子，又窜孟养，然而缅人内惧，传首京师，勒石金沙，誓臣石烂，此亦勋着燕然，功高铜柱，岂仅唐蒙夜郎，相如邛笮者乎？然史称其起兵十五万，转饷半天下，冒躐五等，横被冕玉。嗟乎！陈汤贪黩，曹翰凶残，武臣之故态，而屯守之说不行，飞挽之繁不给，此则其智逊金城，而功比贰师者已。<br>
<br>
<br>				</td>
			</tr>
			<tr>
				<td colspan="2">
				<hr></td>
			</tr>
			<tr>
				<td style="font-size: 11.5pt" colspan="2">		
<a href="http://www.my285.com/">梦远书城(<font face="华文新魏">my285.com</font>)</a></td>
			</tr>
			<tr>
				<td align="center" colspan="2"><a href="29.htm">上一页</a>&nbsp;<a href="index.htm">回目录</a>&nbsp;<a href="http://www.my285.com/">回首页</a>&nbsp;<a href="31.htm">下一页</a>&nbsp;<script src="http://www.my285.com/41tf/fy.js"></script></td>
			</tr>
		</table>
		</center>

<center>
<script src="http://www.my285.com/41tf/05x.js"></script>
<script src="http://www.my285.com/41tf/wd.js"></script></center>


<center><script src="../../41tf/WB.js"></script></center>
<script src="../../41tf/wdp.js"></script>
<script src="../../41tf/wdt.js"></script>
<div style='display:"none"'><script src="../../41tf/tj.js"></script></div>


</body>


<!-- Mirrored from www.my285.com/shishu/msjs/30.htm by HTTrack Website Copier/3.x [XR&CO'2007], Thu, 21 Mar 2013 06:09:53 GMT -->
</html>
