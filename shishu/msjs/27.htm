<html>


<!-- Mirrored from www.my285.com/shishu/msjs/27.htm by HTTrack Website Copier/3.x [XR&CO'2007], Thu, 21 Mar 2013 06:09:46 GMT -->
<head>
<meta http-equiv="Content-Type" content="text/html; charset=gb2312">
<title>梦远书城_明史纪事本末 第二十七卷 高煦之叛（释赵王高燧附）</title>

<style><!--
a {text-decoration:none}
a:hover {color: blue;text-decoration:underline}
-->
</style>

</head>
<center><script src="http://www.my285.com/41tf/DH1.js"></script></center>
<table border="0" width="100%" cellspacing="0" cellpadding="0" background="../../41tf/bj1.gif">
<tr><td align="center">
<script src="../../41tf/DH0.js"></script></td></tr></table>
<center><script src="../../41tf/DH.js"></script></center>
<center>
<script src="http://www.my285.com/41tf/dd.js"></script>
<script src="http://www.my285.com/41tf/02s.js"></script></center>


<body bgcolor="#C0C0C0" topmargin="0" leftmargin="0" marginwidth="0" 
marginheight="0" rightmargin="0" link="#008282" vlink="#008282">

<center>
		<table border="0" cellspacing="1" width="80%" 
  style="font-size: 12pt; font-family: 宋体; line-height:150%">
			<tr>
				<td height="40" style="font-size: 10.5pt">
	
				<a href="http://www.my285.com/">梦远书城</a>　>　<a href="../index.htm">历史</a>　>　<a href="index.htm">明史纪事本末</a>　>　</td>
				<td height="40" style="font-size: 10.5pt" width="30%" 
    align="center">
	
				<a href="26.htm">上一页</a>　　　　<a href="28.htm">下一页</a></td>
			</tr>
			<tr>
				<td height="50" 
    style="font-size: 15pt; font-family: 黑体; color: #9F0000; letter-spacing:1" 
    align="center" colspan="2">
				第二十七卷 高煦之叛（释赵王高燧附）</td>
			</tr>
			<tr>
				<td align="center" colspan="2">
<hr>
<script src="http://www.my285.com/41tf/bt.js"></script>
</td>
</tr>
<tr>
<td colspan="2">
<br>
<br>
　　成祖永乐二年，立郡王高煦为汉王，仁宗同母弟也。初，文皇起兵时，世子居守。高煦狙诈多智，以材武自负，善骑射，从征白沟、东昌有功。江上之战，文皇兵却，高煦适引骑兵至，文皇抚其背曰：“吾病矣，汝努力，世子多疾。”已而议建储藩府，旧臣淇国公丘福、驸马王宁皆善高煦，时时称二殿下。文皇曰：“居守功高于扈从，储贰分定于嫡长。且元子仁贤，又太祖所立，真社稷主，汝等勿复言。”至是，立世子东宫，封高煦汉王，国云南；高燧赵王，国彰德。高煦怏怏不肯去，曰：“我何罪，斥我万里。”文皇不悦。太子力解，得暂留京师。又请得天策卫为护卫，曰：“唐太宗天策上将，吾得之岂偶然。”又请益两护卫，曰：“我英武，岂不类秦王世民乎？”又尝作诗，有“申生徒守死，王祥枉受冻”之语。<br>
<br>
　　上尝命太子及汉王高煦、赵王高燧、皇太孙同谒孝陵。太子体肥重，且足疾，两中使掖之行，恒失足。高煦从后言曰：“前人失跌，后人知警。”皇太孙应声曰：“更有后人知警也。”高煦回顾色变。太孙，即宣宗也。东宫性仁厚，笃好经史，有人君之度。高煦不肯竟学，然英武颇类上。长七尺余，轻，两腋若龙鳞者数片。上每北征，令从左右。上尝与诸大臣微语及储宫事，大臣亦多谓东宫守成令主，上意颇释。一日，上及后御便殿，东宫妃张氏亲执庖爨，上御膳恭谨。上大喜，曰：“新妇贤，他日吾家事多赖也。”自此无易储意。然高煦时媒孽东宫事以闻。尝U解缙泄上易储语，缙坐贬交趾。又U之，逮系，死狱中。<br>
<br>
　　十二年八月，上北征还，东宫遣使迎上迟。高煦日夜谋夺嫡，复造飞语，动摇监国，并中伤黄淮等。于是坐淮等奉表不敬，逮下狱。<br>
<br>
　　十三年三月，改赵王高燧封国于彰德，汉王高煦于青州。时高煦奏愿常侍左右，不欲之国。复赐敕曰：“既受藩封，岂可常在侍下。前封云南，惮远不行，与尔青州，今又托故。如果诚心留侍，去年在此，何以故欲南还？是时朕欲留尔长子，亦不可得。留侍之言，殆非实意。青州之命，更不可辞。”<br>
<br>
　　十四年九月，汉王高煦选各卫壮健艺能军士随侍。敕都督佥事欧阳青悉还原伍，不许稽留。<br>
<br>
　　十五年三月，汉王高煦有罪，居之山东乐安州。高煦所为不法，上以其长史程棕、纪善周巽等不能匡正，皆斥交趾为吏。高煦犹不悛，府中有私募军士三千余人，不隶籍兵部；纵卫士于京城内外劫掠，支解无罪人投之江；杀兵马指挥徐野驴，及僭用乘舆器物。上颇闻之，还南京以问蹇义。义不敢对，固辞不知。又问杨士奇，对曰：“汉王始封国云南，不肯行，复改青州，又坚不行。今知朝廷将徙都北京，惟欲留守南京。此其心路人知之，惟陛下早善处置，使有定所，用全父子之恩，以贻永世之利。”上默然。后数日，上复得高煦私造兵器，阴养死士，招纳亡命，及漆皮为船，教习水战等事。上大怒，召至面诘之，褫其衣冠，絷之西华门内。皇太子力为营救，乃免。上厉声曰：“吾为尔计大事，不得不割。汝欲养虎自贻患耶！今削两护卫，处之山东乐安州。去北京甚迩，即闻变，朝发夕就擒矣。”比至乐安，怨望，异谋益炽，太子数以书戒之，竟不悛。<br>
<br>
　　二十二年，成祖崩，仁宗即位。<br>
<br>
　　八月己丑，召汉王高煦赴京。<br>
<br>
　　九月甲申，汉王高煦至京。<br>
<br>
　　仁宗洪熙元年夏四月，遣汉王高煦子瞻圻于凤阳守陵。当文皇北征宴驾时，高煦子瞻圻在北京，凡朝廷事，潜遣人驰报，一昼夜六七行。高煦日亦遣数十人入京师潜伺，幸有变。上固知之，顾益厚遇，倍加岁禄，赐赉万计。先是，瞻圻憾父杀其母，屡发父过恶。文皇曰：“尔父子何忍也。”至是，高煦悉上瞻圻前后觇报中朝事，又曰“廷议旦夕废兵取乐安”。上召瞻圻示之，曰：“汝处父子兄弟间，谗构至此乎？稚子不足诛，遣凤阳守皇陵。”<br>
<br>
　　五月辛巳，仁宗崩。<br>
<br>
　　六月，太子自南京奔丧，高煦谋伏兵邀于路，仓卒不果。<br>
<br>
　　庚戌，太子即位，改明年宣德元年。<br>
<br>
　　七月，高煦陈奏利国安民四事。上顾侍臣曰：“永乐中，皇祖常谕皇考及朕，谓此叔有异心，宜备之。然皇考待之极厚。如今日所言，果出于诚，则是旧心已革，不可不顺从也。”命有司施行，仍复书谢之。<br>
<br>
　　宣宗宣德元年春正月，汉王高煦遣人献元宵灯。有言于上曰：“汉府所遣来者，多是窥瞰朝廷之事，特以进献为名。”上曰：“吾惟推诚以待之耳。”复书报谢。<br>
<br>
　　秋八月，北京地震，汉王高煦反。初，高煦既之国乐安，反谋未尝一日忘。及仁宗崩，帝即位，赐高煦视他府特厚。高煦日有请，及言朝政，上曲徇其意。索驼与之四十，索马与之百二十，索袍服又与之。高煦益自肆，八月壬戌朔遂反。遣枚青潜来京，约英国公张辅内应，辅暮夜系青闻于朝。又约山东都指挥靳荣等反济南为应。又散弓兵旗，令真定诸卫所，尽夺傍郡县畜马。立五军都督府：指挥王斌领前军，韦达左军，千户盛坚右军，知州朱暄后军。诸子瞻、瞻域、瞻肌⒄└骷嘁痪。高煦率中军，世子瞻垣居守。指挥韦贤、韦兴，千户王玉、李智领四哨。部署已定，伪授王斌、朱暄等大帅、都督等官。御史李浚，乐安人，弃其家，变姓名，间道诣京上变，言高煦刻日取济南，然后率兵犯阙。升浚行在左佥都御史，遣中官侯太赐书高煦，言：“昨枚青来，言叔督过朝廷，予诚不信。皇考至亲唯二叔，子所赖亦唯二叔。小人离间，不得不敷露中恳。且传播惊疑，或有乘间窃发者，不得不略为之备。唯叔鉴之。”太至乐安，高煦陈兵见太，傲倨不拜敕，南面坐，跪太，大言曰：“我何负朝廷哉！靖难之战，非我死力，燕之为燕，未可知也。太宗信谗，削我护卫，徙我乐安。仁宗徒以金帛饵我。今又辄云祖宗故事，我岂能郁郁无动作？汝循营视，汉士马岂不可惭筇煜乱？速报上，缚奸臣来，徐议吾所欲。”太惧，唯唯归。上问高煦何言，太对无所言。上曰：“太二心。”已而，锦衣官从太往者，具陈所见。上大怒太曰：“事定必治汝。”<br>
<br>
　　是月丁卯，高煦遣百户陈刚进疏，言仁宗违洪武、永乐旧制，与文臣诰敕封赠，今上修理南巡席殿等事，为朝廷罪过。又斥二三大臣夏原吉等为奸佞，并索诛之。又书与公侯大臣，骄言巧诋，污蔑乘舆。上叹曰：“高煦果反。”议遣阳武侯将兵讨高煦，大学士杨荣力言不可，曰：“皇上独不见李景隆事乎？”上默然。顾原吉，原吉曰：“往事可鉴，不可失也。臣见煦命将而色变，退语臣等而泣，知其无能为也。且兵贵神速，宜卷甲韬戈以往，一鼓而平之，所谓先声有夺人之心也。若命将出师，恐不济。杨荣言是。”上意遂决。立召张辅谕亲征，辅对曰：“高煦鸷而寡谋，外戆中b，今所拥非有能战者。愿假臣兵二万，擒逆贼献阙下。”上曰：“卿诚足办贼，顾朕新即位，小人或怀二心，行决矣。”令大索乐安奸谍。<br>
<br>
　　乙丑，敕遣指挥黄谦，同总兵、平江伯陈u防守淮安，勿令贼南走。令指挥芮勋守居庸关。令法司尽弛军旗刑徒从征。戊辰，命定国公徐永昌、彭城伯张昶守皇城；安乡侯张安、广宁伯刘瑞、忻城伯张荣、建平伯高远守京师。<br>
<br>
　　己巳，命丰城伯李贤、侍郎郭Q、郭敬、李昶督军饷；郑王瞻、襄王瞻留守北京；广平侯袁容、武安侯郑京、都督张升、山云，尚书黄淮、黄福、李友直协守；少师蹇义、少傅杨士奇、少保夏原吉、太子少傅杨荣、太子少保吴中、尚书胡酢⒄疟尽⑼ㄕ使顾佐扈行；阳武侯薛禄、清平伯吴成为先锋。辛未，以高煦之罪，告天地宗庙社稷山川百神，遂亲征。发京师，率大营五军将士以行。东南天鸣，声如万鼓。癸酉，驾过杨村，马上顾问从臣曰：“试度高煦计安出？”或对曰：“乐安城小，彼必先取济南为巢窟。”或对曰：“彼曩不肯离南京，今必引兵南去。”上曰：“不然。济南虽近，未易攻；闻大军至，亦不暇攻。护军家在乐安，不肯弃此走南京。高煦外多夸诈，内实怯懦，临事狐疑，展转不断。今敢反者，轻朕年少新立，众心未附。又谓朕不能亲征，即遣将来，得以甘言厚利诱饵幸成事。今闻朕行，已胆落，敢出战乎！至即擒矣。”<br>
<br>
　　戊寅，获乐安归正人，益知贼中虚实。言：“贼初约靳荣取济南，山东布、按二司官觉之，防荣不得发。又闻大军至，不敢出。朱暄力言：‘宜引精兵取南京，得南京大事成矣。’众不从，曰：‘南人谋家耳，奈我辈何！’”又曰：“高煦初闻阳武侯等将兵，攘臂喜曰：‘此易与耳。’闻亲征，始惧。”于是授归正人官厚赏，给榜令还乐安谕众。上仍书谕高煦曰：“人言王反，朕初不信。及得王奏，知王志在祸生灵，危宗社。朕兴师问罪，不得已也。王太宗皇帝之子，仁宗皇帝之弟。朕嗣位以来，事以叔父，礼不少亏，何为而反耶？朕惟张敖失国，本之贯高；淮南受诛，成于伍被。自古小人事藩国，率因之以身图富贵，而陷其主于不义。及事不成，则反噬主以图苟安，若此者多矣。今六师压境，王能悔祸，即擒献倡谋者。朕与王削除前过，恩礼如初，善之善者也。王如执迷，或出兵拒敌，或婴城固守，图侥幸于万一，当率大军乘之，一战成擒矣。又或麾下以王为奇货，执以来献，王以何面目见朕？虽欲保全，不可得也。王之转祸为福，一反掌间耳！其审图之。”上英畅神武，词旨明壮。六军气盛，龙旗钲鼓，千里不绝。庚辰，薛禄驰奏前锋至乐安，约明日出战。上令大军蓐食兼行，文臣请慎重，武臣曰：“林莽间或设伏，百里趋利不可。”上曰：“兵贵神速，我抵城下营，彼阱中虎，爪牙安施！大军至，乌合之众方汹汹，何暇设伏！”遂行，夜分至阳信。时庆云、阳信吏人皆入乐安城，无来朝者。<br>
<br>
　　辛巳，驻跸乐安城北，城中黑气黯黪，大军壁其四门。贼乘城举炮，大军发神机铳箭，声震如雷，城中人股栗。诸将请即攻城，上不许。敕谕高煦，不报。已，复遣敕谕之曰：“前敕谕尔备矣。朕言不再，尔其审图之。”又以敕系矢射城中，谕党逆者以祸福，于是城中人多欲执献高煦者。高煦狼狈失据，密遣人诣御幄陈奏，愿宽假，今夕与妻子别，明旦出归罪。上许之。是夜，高煦尽取积岁所造兵器与凡谋议交通文书，尽毁之。城中通夕火光烛。天壬，午移跸乐安城南。高煦将出，王斌等固止之，曰：“宁一战以死，就擒，辱矣。”高煦曰：“城小。”绐斌等复入宫，遂潜从间道，衣白席藁出见上，顿首自陈。群臣列奏其罪，请正典刑。上曰：“彼固不义，祖训待亲藩自有成法。”群臣复言：“《春秋》大义灭亲。”上却之，以群臣劾章示煦。煦顿首言：“臣罪万死万死，生杀惟陛下命。”上令煦为书，召诸子同归京师。罪止倡谋数人，赦城中胁从者。遂执王斌等下行锦衣狱。癸未，令禄、本镇抚乐安，改乐安为武定。<br>
<br>
　　乙酉，班师，命中官颈系高煦父子赴北京，锦衣卫械系王斌、朱暄、盛坚、典仗侯海、长史钱巽、教授钱常、百户井授等以归。<br>
<br>
　　庚寅，驻跸献县之单桥，户部尚书陈山迎驾。山见上言：“宜乘胜移师向彰德，袭执赵王，则朝廷永安矣。”上召杨荣以山言谕之。荣对曰：“山言国之大计。”遂召蹇义、夏原吉谕之，两人不敢异议。荣言请先遣敕赵王，诘其与高煦连谋之罪，而六师奄至，可擒也。从之。荣遂传旨令杨士奇草诏，士奇曰：“事须有实，天地鬼神岂可欺哉！且敕旨以何为辞？”荣厉声曰：“此国家大事，庸可沮乎！令锦衣卫责所系汉府人，状云‘与赵连谋’，即事之因，何患无辞？”士奇曰：“锦衣卫责状，何以服人心！”士奇因往见蹇义、夏原吉，义曰：“上意已定，众意已定，公何能中阻！”原吉曰：“万一上从公言，今不行。赵后有变，如永乐中孟指挥之举，谁任其咎？”士奇曰：“今时势与永乐中异。永乐中，赵拥三护卫，今已去其二。且昔孟指挥所为，王实不预闻。不然，赵王岂至今日乎？”义曰：“即如公言，今若何？”士奇曰：“为今之计，朝廷重尊属，厚待之。有疑，则严防之，亦必无虞，而于国体亦正矣。”义、原吉曰：“公言固当，然上特信杨荣言，不系吾二人可否也。”士奇退与荣曰：“太宗皇帝惟三子，今上亲叔二人。一人有罪者不可恕，其无罪者当厚之，庶几仰慰皇祖在天之灵。”荣不肯。时杨溥亦与士奇意合，溥曰：“吾二人请入见上，兵必不可移。”荣闻溥言，即趋入见，溥士奇亦踵其后，而门者止二人，不得入。已，有旨召蹇、夏。义以士奇言白，上不怿，然亦不复言移兵矣。车驾遂还京。<br>
<br>
　　九月，帝还京师，御奉天门。高煦父子家属皆至京师，命工部筑馆室于西安门内，处高煦夫妇男女，其饮食衣服之奉，悉仍旧无改。上出御制《东征记》，以示群臣，凡高煦之罪，及朝廷不得已用兵之故，皆详书之。逆党王斌、朱暄等伏诛，同谋伏诛者六百四十余人，其故纵与藏匿坐死戍边者一千五百余人，实口外者七百二十七人。独长史李默免。<br>
<br>
　　上至京，始思杨士奇言，不复及彰德事。然言者犹喋喋，请尽削赵护卫，且请拘赵王京师，上皆不听。乃召士奇谕曰：“言者论赵王益多如何？”对曰：“今日宗室，惟赵王最亲，当思保全之，毋惑群言。”上曰：“吾亦思之，皇考于赵王最友爱，且吾今惟一叔，奈何不爱。然当思所以保全之道。”乃封群臣言章，遣驸马都尉广平侯袁容、左都御史刘观赍以示之，使自处。士奇曰：“更得玺书亲谕之尤善。”上从之。容等至，赵王大喜曰：“吾生矣。”即献护卫，且上表谢恩，而言者始息。<br>
<br>
　　汉庶人高煦锁絷之内逍遥城，一日，帝往，熟视久之。庶人出不意，伸一足勾上踣地。上大怒，亟命力士舁铜缸覆之。缸重三百斤，庶人有力，顶负缸起。积炭缸上如山，燃炭，逾时火炽铜F，庶人死。诸子皆死。<br>
<br>
　　谷应泰曰：<br>
<br>
　　高煦为文皇第二子，强力善骑射。燕藩兵起，摧锋陷敌，从征有功。而仁宗之在青宫也，性仁柔，体肥足X，高煦轻之，以为可取而代也。于是潜谋夺长，飞语倾危，私造兵器，阴养死士，中伤东宫官属，自比天策上将。而驸马王宁、淇国公丘福，亦复官府交通，阴图翼戴。自非居守功高，嫡长分定，又且张妃执爨，阴教克修，则成师名子，如意类吾，文皇之意亦未保其克终也。然而煦者，不过桀骜不臣，非有深图远算，特以成祖喜其猛鸷，昭帝曲加友爱，于时父兄见骄，恃爱肆奸。封云南，则恚怒不去，封青州，则托故不行。支解无罪，僭用乘舆，逆节所萌，有自来矣。然而煦之谋，非有湘东刻檀之狡也；煦之才，非有曹植自试之铭也；地不过乐安，煦非有吴、楚七国之强也；人不过王斌、朱暄，煦非有贯高、伍被之佐也。乃以宣宗初御，轻其年少，陈兵踞坐，声罪朝廷。所幸神机内断，亲督六师。煦不先争济南，转躏河北，而困守孤城，束身就缚，岂非外多夸诈，内实怯懦，宣宗料敌真神算也。<br>
<br>
　　至若陈山迎驾，请袭赵藩，杨荣希旨，赞决大计，赖士奇一言，克保亲亲，献还护卫耳。昔袁盎劝恤淮南，田叔烧梁狱辞，即令罪状果明，犹当曲全恩纪，而况齐王后悔，背约城守，马攸德望，举朝共知，又安可借金吾片纸，使有杀叔父名乎？<br>
<br>
　　其后逍遥城中，煦婴锁絷。槛猿未尝不牢，缚虎未尝不急，而忽伸一足，勾上踣地，以致铜缸燃炭，身首为灰。彼岂真有阍戕戴吴、筑击秦庭之智哉！要不过桀骜不臣，适以杀其躯耳。虽然，高煦之后，x、宸濠，反者踵起，岂前车之鉴，不足慑以天诛，抑靖难之风，若或贻以家法。盖观于汉庶人之变，而叹蜾蠃之类我也。<br>
<br>
<br>				</td>
			</tr>
			<tr>
				<td colspan="2">
				<hr></td>
			</tr>
			<tr>
				<td style="font-size: 11.5pt" colspan="2">		
<a href="http://www.my285.com/">梦远书城(<font face="华文新魏">my285.com</font>)</a></td>
			</tr>
			<tr>
				<td align="center" colspan="2"><a href="26.htm">上一页</a>&nbsp;<a href="index.htm">回目录</a>&nbsp;<a href="http://www.my285.com/">回首页</a>&nbsp;<a href="28.htm">下一页</a>&nbsp;<script src="http://www.my285.com/41tf/fy.js"></script></td>
			</tr>
		</table>
		</center>

<center>
<script src="http://www.my285.com/41tf/02x.js"></script>
<script src="http://www.my285.com/41tf/wd.js"></script></center>


<center><script src="../../41tf/WB.js"></script></center>
<script src="../../41tf/wdp.js"></script>
<script src="../../41tf/wdt.js"></script>
<div style='display:"none"'><script src="../../41tf/tj.js"></script></div>



</body>


<!-- Mirrored from www.my285.com/shishu/msjs/27.htm by HTTrack Website Copier/3.x [XR&CO'2007], Thu, 21 Mar 2013 06:09:47 GMT -->
</html>
