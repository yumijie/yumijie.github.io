<html>


<!-- Mirrored from www.my285.com/shishu/msjs/43.htm by HTTrack Website Copier/3.x [XR&CO'2007], Thu, 21 Mar 2013 06:10:17 GMT -->
<head>
<meta http-equiv="Content-Type" content="text/html; charset=gb2312">
<title>梦远书城_明史纪事本末 第四十三卷 刘瑾用事</title>

<style><!--
a {text-decoration:none}
a:hover {color: blue;text-decoration:underline}
-->
</style>

</head>
<center><script src="http://www.my285.com/41tf/DH1.js"></script></center>
<table border="0" width="100%" cellspacing="0" cellpadding="0" background="../../41tf/bj1.gif">
<tr><td align="center">
<script src="../../41tf/DH0.js"></script></td></tr></table>
<center><script src="../../41tf/DH.js"></script></center>
<center>
<script src="http://www.my285.com/41tf/dd.js"></script>
<script src="http://www.my285.com/41tf/03s.js"></script></center>


<body bgcolor="#C0C0C0" topmargin="0" leftmargin="0" marginwidth="0" 
marginheight="0" rightmargin="0" link="#008282" vlink="#008282">

<center>
		<table border="0" cellspacing="1" width="80%" 
  style="font-size: 12pt; font-family: 宋体; line-height:150%">
			<tr>
				<td height="40" style="font-size: 10.5pt">
	
				<a href="http://www.my285.com/">梦远书城</a>　>　<a href="../index.htm">历史</a>　>　<a href="index.htm">明史纪事本末</a>　>　</td>
				<td height="40" style="font-size: 10.5pt" width="30%" 
    align="center">
	
				<a href="42.htm">上一页</a>　　　　<a href="44.htm">下一页</a></td>
			</tr>
			<tr>
				<td height="50" 
    style="font-size: 15pt; font-family: 黑体; color: #9F0000; letter-spacing:1" 
    align="center" colspan="2">
				第四十三卷 刘瑾用事</td>
			</tr>
			<tr>
				<td align="center" colspan="2">
<hr>
<script src="http://www.my285.com/41tf/bt.js"></script>
</td>
</tr>
<tr>
<td colspan="2">
<br>
<br>
　　武宗正德元年春正月，以神机营中军二司内官太监刘瑾管五千营。瑾，陕西兴平人。故姓谈，景泰中自宫，为刘太监名下，因其姓。成化时，领教坊见幸。弘治初，摈茂陵司香。其后得侍东宫，以俳弄为太子所悦。太子即位，时瑾掌钟鼓司。钟鼓司，内侍之微者也。瑾朝夕与其党八人者，为狗马鹰犬、歌舞角抵以娱帝，帝狎焉。八人者：马永成、高凤、罗祥、魏彬、丘聚、谷大用、张永，其一瑾。瑾尤狯给，颇通古今，常慕王振之为人。至是，渐用事。<br>
<br>
　　六月辛酉，雷震郊坛禁门、太庙脊兽、奉天殿鸱吻。大学士刘健、谢迁、李东阳闻帝与八人戏亡度，连疏请诛，略曰：“政在于民生国计，则若罔闻知，事涉于近幸贵戚，则牢不可破。臣等叨居重地，徒拥虚衔。或旨从中出，略不与闻；或众所拟议，竟行改易。若以臣言为是，则宜传赐施行；臣等言非，亦宜明加斥责。而往往留中不发，视之若无。臣等因循玩裕窃禄苟容，既负先帝，又负陛下。”语甚切直，不报。<br>
<br>
　　冬十月，户部尚书韩文，每退朝对属言，辄泣下。郎中李梦阳曰：“公为国大臣，义同休戚，徒泣何益！”文曰：“计安出？”梦阳曰：“比言官章入，交劾诸内侍。章下阁，阁下持劾章甚力。公诚及此时，率诸大臣死争，阁老得诸大臣，持劾章必益坚，去瑾辈易耳。”文捋须昂肩，毅然曰：“是也！即事勿济，吾年足死矣；不死不足以报国。”明日早朝，文密叩阁老，阁老许之；倡诸大臣，诸大臣皆应诺。文退，乃嘱梦阳具疏草，文读而芟之，曰：“是不可文，文恐上不省；不可多，多览勿竟也。”疏具，遂合九卿诸大臣上言曰：“臣等待罪股肱之列，值主少国疑之秋，仰观干象，俯察物议，至于中夜起叹，临食而泣者屡矣。臣等伏思，与其退而泣叹，不若昧死进言，此臣之志，亦臣之职也。伏睹近岁以来，太监马永成、谷大用、张永、罗祥、魏彬、刘瑾、丘聚、高凤等，置造巧伪，淫荡上心。或击球走马，或放鹰逐兔，或俳优杂剧错陈于前，或导万乘之尊与人交易，狎昵r亵，无复礼体。日游不足，夜以继之，劳耗精神，亏损圣德。遂使天道失序，地气靡宁，雷异星变，桃李秋花，考厥占候，咸非吉祥。缘此辈细人，唯知蛊惑君上以行私，而不知皇天眷命，祖宗大业，皆在陛下一身。高皇帝艰难百战，取有四海，列圣继承，传之陛下。先帝临崩顾命之语，陛下所闻也。奈何姑息群小，置之左右，为长夜之游，恣无厌之欲，以累圣德乎！前古阉宦误国，汉十常侍，唐甘露之变，是其明验。今永成等罪恶既着，若纵而不治，为患非细。伏望陛下将永成等缚送法司，以消祸萌。”<br>
<br>
　　疏入，上惊泣不食，诸阉大惧。先是，科道交章请除群奸，阁议持章不肯下，诸阉已窘，相对涕泣。会诸大臣疏又入，于是上遣司礼监八人，齐诣阁议。一日三至，健等卒持不下。内司礼监太监王岳者，亦东宫旧臣也，素刚直，颇恶其侪所为，独曰：“阁议是！”明日，忽有旨召诸大臣入。大臣有归咎韩文者，文不应。至左顺门，太监李荣手诸大臣疏，曰：“有旨：诸大臣爱君忧国，言良是。弟奴侪侍上久，不忍即置之法，幸少宽之，上自处耳。”众相顾，莫敢出一语。韩文曰：“今海内民穷盗起，天变日增，群小辄导上游宴无度，荒弃万机。文等备员卿佐，何忍无言！”荣曰：“疏备矣。上非不知，第欲稍宽之耳，上固有处。”吏部侍郎王鏊曰：“脱不处，奈何？”曰：“是在荣，荣颈裹铁邪，敢误国！”是日，诸阉益窘，自求安置南京，而阁议又持不从。时王岳与司礼太监范亨、徐智等亦助文等，密奏上，上不得已允之，待明旦发旨，捕瑾等下狱。而吏部尚书焦芳者，故与瑾善，遂以所谋泄之瑾。瑾等亦廉知王岳密奏事，八人者遂夜趋上前，环跪哭，以头抢地，曰：“微上恩，瑾等磔馁狗矣。”上色动，瑾辄进曰：“害瑾等者，岳也。”帝曰：“何也？”曰：“岳东厂也，外谓谏官，诸先生有言第言，而阁议时，岳又独称是。此何情也？夫狗马鹰犬，岳买献否？而独咎瑾等。”帝怒曰：“吾收岳矣。”瑾曰：“狗马鹰兔，何损万机？今左班官敢哗无忌者，司礼监无人也；有则惟上所欲为，谁敢言者！”上怒，是夜立命刘瑾入掌司礼监兼提督团营。丘聚提督东厂，谷大用提督西厂，张永等并司营务，分据要地。瑾夜传命榜岳、亨、智，逐之南京，而外廷未知也。晨伏阙，则旨下。健等知事不可为，各上疏求去。瑾矫诏勒健、迁致仕，惟东阳独留。盖前阁议时，健尝推案哭，迁亦訾瑾等不休，惟东阳稍缄默，故得独留。东阳上言：“臣等三人，责任一同，而独留臣，将何辞以谢天下！”不允。健、迁濒行，东阳祖道，欷[泣。健正色曰：“何用今日哭为！使当日出一语，则与我辈同去耳。”东阳无以应。瑾寻矫诏追杀岳、亨于途，击折徐智臂，得免。初，举朝必欲诛瑾，兵部尚书许进曰：“此属得疏斥足矣！若峻其事，恐有甘露之变。”既而果如进言。刑科给事中吴、山西道御史刘玉俱上疏论刘瑾佞幸，弃逐顾命大臣。乞留刘健、谢迁，而以瑾正典刑。上怒，下狱，斥为民。瑾既得志，于是内揣合帝意，外日以深文诛求诸臣，使自救不暇，而莫敢进言。帝喜，益谓瑾可委任矣。瑾又素善矫饰，谷大用用镇守太监言，请临清开皇店，瑾捕献计者罪之。马永成以私故欲升锦衣百户邵琪，瑾持不可。丘聚主东厂，颇恣肆，偶忤瑾，瑾发其事，调留都。王L建新第于大内，诱上居之。因奏令贾人居积，代诸计吏输物内帑，多获羡余利。瑾闻，怒曰：“安有天子而揽纳税粮者乎！”罪其人，事得寝。其善矫诬如此。<br>
<br>
　　以吏部尚书焦芳兼文渊阁大学士，入阁办事。芳潜通瑾党，瑾遂引芳入阁，表里为奸。凡变紊成宪，桎桔臣工，杜塞言路，酷虐军民，皆芳导之。钦天监五官监候杨源上言：“八月初，大角及心宿中星摇动，天璇、天玑、天权星不明。乞亲元老大臣，罢去内侍宠幸，安居深宫，绝嬉戏，禁游猎，罢弓马，严号令，母轻出入。”章下礼部。<br>
<br>
　　左都御史张敷华上言：“政令纷，百臣争之不足，数幸竖坏之有余。”工部尚书杨守随言：“刘瑾等八人罔上诬下，恣意肆情，而瑾尤甚。”并不报。<br>
<br>
　　初，刘健等致仕，给事中吕、刘<img src=TESL1.BMP align=absmiddle 
border=0>上疏留之，南京兵部尚书林瀚闻而叹息，于是南京六科给事中戴铣等、十三道御史薄彦徽等上疏请“斥权阉，正国法，留保辅，托大臣，以安社稷”。刘瑾矫旨遣缇骑逮系锦衣卫狱。<br>
<br>
　　罢户部尚书韩文。刘瑾恨文，令人日伺其过。会有进纳内府折银者，内有假伪，矫旨文不能防奸，落职闲住。濒归，阴遣逻卒伺于途。文乘一骡，宿野店而去。户科给事中徐昂上言：“文率九卿上疏，忠愤所激，不应停勒。”昂坐除名为民。于是文子高唐州知州士聪、刑部主事士奇皆削籍。降户部郎中李梦阳为山西布政司经历，寻罢之。刘瑾矫诏勒张敷华、杨守随俱致仕，以宣府总督刘宇代敷华。宇附焦芳结瑾，故有是用。寻以宇为兵部尚书。<br>
<br>
　　十二月，吏部尚书许进奏南京科道皆要职，欲行南京部属暂署，而待各官问毕还职。瑾怒，矫旨罚进俸。先是，进在兵部，与瑾同督京营，故改吏部。至是与瑾多不合，瑾衔之。寻刘<img src=TESL1.BMP align=absmiddle 
border=0>、吕及戴铣、薄彦徽等二十人各廷杖，除名为民。瑾复矫诏降南京兵部尚书林瀚为浙江左参政，致仕。瑾素嫉瀚正直，南京科道官言事被逮，瀚独往送赆，且议上章直之。瑾闻益怒，勒科道词连瀚，矫旨降之。南京副都御史陈寿独疏申救，瑾亦矫诏除名。<br>
<br>
　　兵部主事王守仁上疏言：“戴铣等职居司谏，以言为职。其言而善，自宜嘉纳；如其未善，亦宜包容，以开忠谠之路。乃今赫然下命，遽事拘囚。在陛下之心，不过少示惩创，使其后日不敢轻率，妄有论列，非果有意怒绝之也。下民无知，妄生疑惧。在廷之臣，莫不以此举为非。然莫敢为陛下讼言者，岂其无忧国爱君之心哉？惧复以罪铣等者罪之，则无补国事，而徒增陛下之过举耳！臣恐自兹以往，虽有上关宗社危疑之事，陛下孰从而闻之？苟念及此，宁不寒心！况今天时冻冱。万一遣去官校督束过严，铣等在道或遂失所，填沟壑，使陛下有杀谏臣之名。然后追咎左右，莫有言者，则既晚矣！伏愿追收前旨，使铣等仍旧供职，扩大公无我之仁，明改过不吝之勇，岂不休哉！”疏入，瑾怒，矫诏杖五十，毙而复苏，谪贵州龙场驿丞。既谪后，瑾使人伺之途，将置之死。守仁至钱塘，虑不免，乃乘夜佯为投江，而浮冠履水上，遗诗有“百年臣子悲何极，夜夜江涛泣子胥”之句。浙江藩、臬及郡守杨孟瑛皆信之，祭之江上，家人亦成服。守仁遂隐姓名，入武夷山中。已而虑及其父华，卒赴驿。华时为南京吏部尚书，刘瑾勒令致仕。<br>
<br>
　　帝悉以天下章奏付刘瑾。瑾时杂构戏玩娱帝，候帝娱，则多上章奏，请省决，帝曰：“吾安用尔为？而一烦朕！”瑾由是自决政。瑾初亦送内阁拟旨，但秉笔者逆探瑾意为之。其事大者，令堂候宫至瑾处请明，然后下笔。后瑾竟自于私宅拟行，多出松江人张文冕手。张文冕者，故市侩。尝犯法，南京兵部尚书何鉴捕置之理，亡匿附瑾，瑾倚之。府部等衙门官禀公事，日候瑾门，自科道部属以下皆长跪。大小官奉命出外及还京者，朝见毕，必赴瑾见辞以为常。惟瑾自建白本，则送内阁拟旨，东阳等必极为称美，有曰“尔刚明正直，为国除弊”等语，识者鄙之。刘瑾使禁直指挥点视六科官，辰入酉出，毋离其次。<br>
<br>
　　二年春正月，刘瑾矫旨枷尚宝卿顾璇、副使姚祥于长安左、右门外，郎中张玮于张家湾，俱以违例乘轿为东厂所发也。时瑾遣逻卒，伺韩文于途，无所得。遇璇等，遂以其事上。已而以大学士李东阳疏营救甚力，瑾不得已，乃滨死而后释之，各坐谪戍。<br>
<br>
　　闰正月，刘瑾矫诏令吏、兵二部，凡进退文武官，先于瑾处详议。两京都察院各道有奏章，必先呈堂禀详，然后上闻。二月，以都御史曹元巡抚陕西。元故与刘瑾亲，遂用之。<br>
<br>
　　刘瑾矫诏遣科道查盘天下军民府库，其存留者，皆令解京。郡县积储，为之空匮。<br>
<br>
　　三月，刘瑾矫诏榜奸党于朝堂，颁示天下，略曰：“朕以幼冲嗣位，惟赖廷臣辅弼其不逮。岂意去岁奸臣王岳、范亨、徐智窃弄威福，颠倒是非，私与大学士刘健、谢迁，尚书韩文、杨守随、林瀚，都御史张敷华、戴珊，郎中李梦阳，主事王守仁、王纶、孙盘、黄昭，检讨刘瑞，给事中汤礼敬、陈霆、徐昂、陶谐、刘<img src=TESL1.BMP align=absmiddle 
border=0>、艾洪、吕、任惠、李光翰、戴铣、徐蕃、牧相、徐暹、张良弼、葛嵩、赵仕贤、御史陈琳、贡安甫、史良佐、曹闵、王弘、任讷、李熙、王蕃、葛浩、陆昆、张鸣凤、萧干元、姚学礼、黄昭道、蒋钦、薄彦徽、潘镗、王良臣、赵佑、何天衢、徐珏、杨璋、熊卓、朱廷声、刘玉递相交通，彼此穿凿，各反侧不安，因自陈休致。其敕内有名者，吏部查令致仕，毋俟恶稔，追悔难及。”是日朝罢，令廷臣跪金水桥南听诏。<br>
<br>
　　刘瑾矫诏京官养病三年不赴部者，革为民；未久者，严限赴京听选。瑾知科道等官忤已者，养病避祸，故严禁锢之。<br>
<br>
　　夏四月，刘瑾矫诏令内阁撰敕，天下镇守太监得预刑名政事。其最为害者，河南镇守廖堂，剥取民财，辇送数十万于京师。毕贞者，初差天津取海鲜，后请敕自山东沿海达于苏、松、浙江、福建，所至括民财，凌辱官司莫敢言者。故事，六部奏准，备事由送内阁请敕书，未有不由六部，内阁自出敕者。瑾付内阁创为之，东阳等不能执奏，唯唯而已。<br>
<br>
　　逮南京巡抚、右副都御史艾璞下狱。先是，魏国公徐Y与无锡民家争田，璞归田于民。Y赂刘瑾，差官覆勘。使者乘瑾风旨，悉以其田予勋戚，且劾璞前勘非是。瑾矫旨逮赴诏狱讯之，璞不屈，曰：“此实民田也。”瑾怒，棰之几死，数日方苏，谪海南。<br>
<br>
　　罢礼部尚书李杰。时晋府镇国将军袁赂刘瑾，求封郡王，杰持不与，曰：“皇帝祖训无载也。”瑾矫旨许之，而勒令杰罢去，复起前礼部尚书张升代之。升初以忤瑾致仕，已而复不合，罢。宁王宸濠厚赂刘瑾请复其先世已革护卫，瑾矫旨与之。<br>
<br>
　　刘瑾等诬逮工科给事陶谐，廷杖落职为民。谐前后上疏戒逸游，远谗佞，停止不急工作，差官卖咸织造，皆直指群奸欺蔽之罪，瑾等以是大恨之。已而复以他事逮之理，捃摭百端，终不屈，杖戍肃州卫。<br>
<br>
　　五月，以讲官詹事杨廷和为南京户部右侍郎，学士刘忠为南京礼部右侍郎。旧事，御经筵毕，必献规谏语。是日，廷和、忠直讲既罢，上谓刘瑾曰：“经筵讲官耳！何多词？”刘忠与廷和皆旧东宫官，奏曰：“二人当令南京去。”遂有是迁。时南部无缺，皆添注。虽升之，实远之也。忠谓廷和曰：“此行须别瑾否？”廷和曰：“瑾所为如此，不可再见之，人知必以我辈交瑾矣。”忠深然之。廷和乃以蜀锦辞瑾，瑾曰：“刘先生不足我耶？”遂厚廷和而疏忠。时刘宇为中枢，托保国公家人朱瀛者，交通刘瑾，日数往来。兵部郎中杨廷仪，廷和弟也。每俟瀛出，必招入私署，留坐款语。四司官有不附宇者，瀛必言于瑾，令外补。廷仪独谄谀宇。廷仪能文，宇章奏皆廷仪为之。<br>
<br>
　　吏部推总督两广右都御史熊绣掌南京都察院事，刘瑾矫诏令致仕。绣在兵部，结怨中贵。至两广，供应裁革，日唯廪给数升而已。瑾使人踪迹，其人叹息而去，瑾竟不能害。致仕归之日，虽纸笔药饵，一无所取。<br>
<br>
　　六月，给事中许天锡手具登闻鼓状，力陈时弊，怀中不敢奏，自经屋梁死。天锡在弘治中素言事，有气节。时给事中郄夔覆视榆林功次，瑾私人冒功多，夔难所纪叙，亦自经死。给事中周钥使还，当赂瑾，无所借资，自刎桃源舟次。<br>
<br>
　　刘瑾议革天下提学官，吏部尚书许进谓提学作育人材之本，执奏不可，止之。太监李荣传旨：“御马太监谷大用父奉、御用太监张永父友俱升锦衣卫指挥使。”寻俱进都督同知。此内臣父兄授官之始。<br>
<br>
　　秋八月，钦天监五官监候杨源奏：“自正德二年以来，火星入太微垣帝座之前，或东或西，往来不一。”劝上思患预防，意盖指刘瑾也。瑾大怒，曰：“源何官，亦学为忠臣耶！”矫旨逮送锦衣卫，杖三十，谪戍肃州，至怀庆卒，妻度氏斩芦荻覆尸，葬于驿后。源父御史u以劾曹、石谪戍岭外，犹幸生还。源忠直不愧其父，而身遂不免，朝野悲之。<br>
<br>
　　刘瑾改其侄婿纳粟监生曹谧为千户，起其妹夫致仕礼部司务孙聪赞画大同军务。冬十月，南京户部尚书杨廷和入朝，命改廷和为户部尚书，兼文渊阁大学士。南京尚书入阁，自廷和始。<br>
<br>
　　起张彩复为文选司郎中。彩美丰仪，先为文选郎，与焦芳相得，给事中刘<img src=TESL1.BMP align=absmiddle 
border=0>劾归。至是，芳荐彩于刘瑾。彩，故瑾乡人。谒朝数日后，始往见瑾，瑾喜迎，笑曰：“好乡里。外官多不知事，朝后即来。乡里迟来，最得也。”时许进议调验封郎中石确于文选，疏已入，而瑾欲复用彩，迫进追回用石确疏，以彩易之。寻复以采为为右佥都御史。而合水韩鼎者，亦由瑾升户部侍郎，与采为同廷谢。鼎先谢老不任，拜起，又吃吃不能致词，谷、张辈屏后群笑之。瑾甚愧，曰：“且看此人！”既谢，皆叹曰：“好男子，此不负所举矣！”采为归过瑾，瑾设酒肴预待，曰：“非都宪，我为老韩愧死矣！”相得益欢。<br>
<br>
　　十一月，刘瑾矫诏革天下巡抚。<br>
<br>
　　始遣科道查盘各边刍粮。刘瑾素知边方召商中纳积弊，遣科道官三年一次查盘。回奏内有粮粗z草爬谜撸瑾矫旨逮系各巡抚及管粮郎中下狱。既至，锁扭押至所任地方，勒令加倍赔偿。凡各商人纳过粮草，未给价银，皆没官不给。由是商贾困弊，边储日乏。刘瑾矫诏裁革天下按察司兵备官。<br>
<br>
　　十二月，逮顺天府丞赵璜下诏狱，斥为民。璜任济南知府，裁抑镇抚中贵，故瑾恨之。巡抚四川都御史刘缨谓蜀水恶，请开通巫山道，可自彝陵达夔州。旨未下，遂开道。瑾矫旨械缨下诏狱，廷臣论救，释之。<br>
<br>
　　三年春正月，刘瑾令朝觐官，每布政司纳银二万两。考察朝觐官，既上奏，翰林学士吴俨家故富，刘瑾尝有所求，俨不与，御史杨南金者，都御史刘宇廷挞之，不堪辱，养病去，瑾矫旨缀奏尾，曰：“学士俨，帏薄不修，其致仕。御史南金，无病欺诈，其为民。”<br>
<br>
　　逮李梦阳下锦衣卫狱，寻释之。梦阳代韩文草疏，瑾已谪出之，犹未释也，复罗以他事，械至京下狱，将置之死。时翰林修撰康海与梦阳同有才名，各自负不相下。瑾慕海，常欲招致门下，而海不往。瑾恒先施，海辄{亡答之，竟不一见。至是，梦阳客左氏者，诣狱语梦阳曰：“子殆无生路矣！惟康子可以解之。”梦阳曰：“吾与康子素不相下，今死生之际始托之，宁不愧于心乎？”左曰：“不谓李子而为匹夫之谅也！”强之再，梦阳乃以片纸书数字，曰：“对山救我，唯对山为能救我。”对山者，海别号也。左持书诣海，海曰：“是诚在我，我岂吝恶人之见，而不为良友一避咎也！”遂诣瑾。瑾大喜，延置上座。海曰：“昔唐玄宗任高力士，宠冠群臣，目为李白脱靴。公能之乎？”瑾曰：“即当为先生役。”海曰：“不然。今李梦阳高于李白，而公曾不为之援，奈何欲为白脱靴哉！”瑾曰：“此朝廷事。今闻命，当为先生图之。”海遂解带与之饮，达曙别去。梦阳由是得释，而海与瑾往复，竟罹清议矣。<br>
<br>
　　左都御史屠K掌院事。一日，上审录重囚本，内写“刘瑾传奉”字重复数多，瑾怒骂之，K率十三道御史谢罪。御史跪于阶下，瑾数其罪斥责，皆叩头不敢仰视，久乃起。<br>
<br>
　　二月，起前都御史雍泰提督操江。先是，马文升、刘大夏交荐之。及给事中潘铎等复疏：“泰有敢死之节，克乱之才。”许进荐于瑾，瑾以同乡故起之。乡人谕泰谢瑾，泰曰：“进退在天，若奈我何！”<br>
<br>
　　三月，改翰林院编修顾清等为部属。时焦芳子焦黄中会试中式，芳意欲得大魁。既而取吕沟谝唬黄中居二甲首。芳谓诸执事抑之，遂入言于刘瑾，改清等官，而授黄中检讨及刘宇子刘仁等六七人俱为庶吉士。数月，黄中、仁等俱擢编修。<br>
<br>
　　刘瑾修理庄田，擅掘天、地坛后土，侵厂官地五十余顷，毁官民房屋三千九百余间，发民间坟二千七百余冢。降湖广按察司佥事汤沐为武义知县，罢江西按察司副使陈恪。<br>
<br>
　　恪、沐为御史时忤瑾，故降之。逮御史涂祯下狱死。祯，江西新淦人。初为江阴令，治行奏天下第一，征为御史，差巡长芦盐课。刘瑾欲令割送该年余盐银两，祯不从，瑾衔之。后祯复命，俟于朝门。遇瑾不为礼，即矫旨下锦衣卫狱，杖戍肃州卫，祯重伤死于狱。仍行原籍，查祯男涂朴，起解补伍。瑾败，始得释。<br>
<br>
　　逮前总制三边都御史杨一清下狱，寻释之。先是，一清巡边，上疏陈战守之策，请复守东胜，开屯田数百里，省内运。奏上，报可。一清遂兴筑边墙，克期完工。而刘瑾憾一清，罢之，工亦止。至是，又恶其筑边糜费，下诏狱。大学士王鏊言于瑾曰：“一清有高才重望，为国修边，可以为罪乎！”李东阳亦力救，乃得释。<br>
<br>
　　夏四月，刘瑾假湖广灾伤为名，奏遣同乡侍郎韩福出理粮饷。福科敛剥削，馈银数万。已，复命福兼副都御史，督理湖广逋赋，民甚苦之。逮御史王时中下狱。正德初，时中抗疏论瑾，瑾衔之，识名于屏。已而时中巡按宣、大，见纲纪隳弛，极意振厉。总督刘宇，瑾私人也，常以赃吏嘱时中，不从。瑾既憾时中，宇复U之。瑾矫诏逮系，令荷重枷，露立三法司之前三日，数踣且殆。李东阳援之，得释。<br>
<br>
　　以王佐为南京户部尚书。时遣科道稽核各边粮刍，先后巡抚宪臣多坐累系狱。佐一日同尚书顾佐等见瑾，瑾言及兹事，曰：“朝廷必大诛戮，乃大惧耳。”佐曰：“本朝未尝戮大臣。”有毁尚书许进者，瑾语诸大臣曰：“许进奸邪，若尚书刘宇可为吏部。”佐曰：“佐与刘尚书素厚，与许尚书交浅；然许素有望，恐刘尚书不如也。”毁之者因曰：“王佐党进。”瑾怒，遂有是迁，欲姑遣之去而徐图之。<br>
<br>
　　刘瑾矫诏令进士陈璋致仕。璋登弘治乙丑进士，既归，欲终身养母，母让之曰：“不闻舍孝子而为忠臣者乎？吾得汝禄养足矣。”促北上。至是抵京，值瑾窃政获罪，遂矫命令致仕。许进宣言于朝，曰：“古今曾有进士致仕者乎？”欲援之而力不能。同事强璋贿瑾，璋曰：“官以贿成，吾不为也。”怡然就道，及家甫二旬而母终，议者谓天所以成孝子也。后瑾诛，应诏起用。<br>
<br>
　　五月，南京大饥，刘瑾矫诏敕运米三十三万石，转恤凤阳。南京兵部尚书何鉴执奏，言留都地方重于凤阳，灾伤甚于淮西，止之，始得遣官赈济。刘瑾矫诏籍没已故户部尚书秦、通政强珍财产，家属遣戍。<br>
<br>
　　西厂太监谷大用遣逻卒四出，刺南康民吴登显等三家，以端午竞渡，擅造龙舟捕之，籍其家。自是，偏州下邑，见华衣怒马，京师语音，辄相惊告。官司密赂之，人不贴席矣。<br>
<br>
　　六月，镇守太监廖堂荐举内外官，预拟升调，吏部多徇之。吏科给事中何绍正劾堂虽奉旨，察贤否注迁，当付吏部。上责堂，下所荐于御史。<br>
<br>
　　执朝官三百余人下诏狱。时早朝有遗书丹墀者，上命拾以进，则告瑾不法状也。瑾大怒，矫旨跪百官奉天门下，诸监立门东监之。有顷，命大臣出。翰林院官东向跪，曰：“内监雅待众翰林，敢尔？”亦使出。御史等官东向跪，曰：“御史习知法度，亦宁敢尔？”瑾不听。时暑甚，僵偃十数人，命曳出。内监黄伟忿曰：“书中所言，皆为国为民。好男子死即死耳！何不自言，嫁祸他人为？”瑾努目曰：“是何好男子！不露章，乃匿名。匿名，固死也，矧御前！”拉诸监入，李荣曰：“入矣，公等a而舒。”令内竖掷冰瓜焉。有顷，瑾还来，荣曰：“来矣！”皆还跪。瑾目之怒，复入。至暮，尽送下诏狱，长安鬻饭者，争饭百官市中。明日，李东阳疏救，瑾微闻出内寺，乃得释。上手匿名书，曰：“汝谓贤，吾故不用；汝谓不贤，今用之。”遂退李荣、黄伟，任瑾益专。<br>
<br>
　　逮前户部尚书韩文下狱。瑾已勒文落职，怒不已，乃以户部广东司遗失簿籍，遣官校械系至京，下锦衣卫考讯，欲置之死。监禁数月，罚米二千石，赴大同亲纳。时诸大臣忤瑾去者，瑾俱诬以旧事，令输粟塞下。尚书王佐、张缙、杨守随、何鉴，都御史熊绣、孙需、戈u等皆不免。鬻产不能给，称贷以偿，缙绅为之骚然。<br>
<br>
　　给事中安奎、潘希曾，御史张、刘子励俱以查盘，后先忤瑾意，下狱。奎、荷校且死，李东阳疏救之，始释。希曾、子励杖三十为民。<br>
<br>
　　秋七月，以雍泰为南京户部尚书。瑾以泰不附已，恨之，并欲逐许进。寻遂矫诏令泰致仕。时保国公家人朱瀛者，谋倾许进，以刘宇代之。因进尝荐雍泰，乘间言于瑾曰：“许尚书佯为恭谨，而外示抗直。如雍泰为山西按察使及宣府巡抚，皆以刚暴辱属吏，朝廷屡贬不用。今进欺公举用，又扬言公因泰同乡用之，非吏部本意。”瑾大怒，立召原任文选郎中张彩入内，诘问雍泰贬谪事，如何不备入奏内？采曰：“奏稿备载，许尚书涂之。”瑾索原稿视之，果然。于是拟旨以进欺罔，斥致仕，寻除名为民。马文升、刘大夏俱以荐雍泰削籍，编修刘瑞亦以荐泰罚粟二百石，输大同。<br>
<br>
　　八月，逮前兵部尚书刘大夏、南京刑部尚书潘蕃下狱，谪戍。大夏在中枢，议革勇士，节光禄无名供馈，岁省官府浮费数百万，近幸滋不悦。大夏既归，有激怒于上者，太监宁瑾素重大夏，叩头谏曰：“此先帝意，非大夏建白。”乃免。又孝宗召见，尝言刘宇在大同私养官马，馈送权贵。孝宗密遣锦衣卫百户邵琪往察之，以养马未送回奏，太监李荣为解得免。至是，宇衔旧怨，言于刘瑾，谓籍大夏家，可得数万金，焦芳亦共U之。会土目岑猛怨潘蕃，图还田州。纳赂瑾，瑾简蕃原奏岑猛狱词、大夏在兵部议覆。遂矫诏以猛为田州同知，逮大夏、蕃至京下锦衣卫狱，将坐以“激变土官”罪死。大学士王鏊曰：“岑氏未叛，何名为激变？”都御史屠K亦言：“大夏不宜深罪。”瑾怒，骂曰：“即不死，可无戍耶！”李东阳婉解之。瑾使使大夏家实贫，乃与宇谋，与蕃俱拟戍广西。焦芳曰：“是送二人归也。”遂发甘肃卫。大夏雇骡车出都门，观者如堵。所在罢市，父老涕泣，士女携筐进果食。有焚香密祷，愿大夏生还者。<br>
<br>
　　以南京右都御史张泰为南京户部尚书，致仕。泰素清贫，为都御史，奉表贺圣寿，以土葛遗瑾，瑾衔之。会吏部推补是职，瑾矫旨致仕。刘瑾矫诏以刘宇为吏部尚书，曹元为兵部尚书。<br>
<br>
　　南京提学御史陈琳上言：“惜老成，宥狂直。”谪广东揭阳县丞。琳因瑾排大臣出台谏，故言及之。<br>
<br>
　　九月，江西按察司副使王启忤刘瑾，降广西容县知县。启为御史时，敢言，忤中贵。瑾衔之，故有是降。寻又令广西巡按提问，罚米三百石输官。瑾又矫旨留巡按御史胡瓒二年。瑾以已陕西人，瓒不附已，故留之。未几，论辽东事，罚米三百石。<br>
<br>
　　刘瑾禁各处有司，不许奏灾异。<br>
<br>
　　冬十月，刘瑾矫诏以翰林学士张m为镇江府同知，修撰何瑭为开封府同知。m、瑭皆抗直，见瑾不为礼，坐事谪之。<br>
<br>
　　下陕西举人郝序于狱。序，户部侍郎郝志义子。志义卒，序援例乞祭葬，瑾谓洪武礼制无此例，下锦衣卫狱，谪戍。瑾自擅政，马永成等八党父俱封都督，造坟葬祭。所命祭文，皆李东阳撰，台谏不敢言。<br>
<br>
　　刘瑾矫旨改惜薪司外厂为办事厂，荣府旧仓地为内办事厂。时既立西厂，以谷大用领之。瑾又自领内厂，比东、西厂尤酷烈。中人以微法，往往无得全者。市井游食无业之人，如磨工、鬻水者，皆逐之四出，千余人集城外东郊，持白挺劫人，声言欲甘心瑾。瑾惧，乃复之。瑾又令寡妇尽嫁，及停丧未葬者尽焚弃之，京师哄然。瑾恐有变，乃罪其首倡言者一人，以安众心。皆立内厂以后事也。<br>
<br>
　　刘瑾矫诏天下，发遣盗贼连亲属。<br>
<br>
　　十一月，刘瑾创玄真观于朝阳门外，大学士李东阳为制碑文，极称颂。<br>
<br>
　　四年春正月，总督漕运副都御史邵宝致仕。时公卿多出入瑾门，宝一无所通。瑾数以危言撼之，不为动。瑾恶平江伯。平江伯，漕帅也，事与宝相关。瑾怒，祸且不测。李东阳力解之，乃得致仕去。以山西提学副使王鸿儒为国子祭酒。鸿儒在山西有声，刘大夏尝对孝宗称其大可用。吏部从人望举之，寻以守正忤刘瑾，回籍。罢兴化知府张辔民。嘞热涡滩坷芍校时隆平侯张佑卒，无嗣，弟侄争袭，赂瑾。瑾嘱之，不为徇。正德三年，出守兴化，瑾有所馈，不报。郡人戴大宾弱冠登第，瑾欲夺其旧聘，以弟女妻之。以嘱啵亦拒不许。瑾怒，遂摭隆平侯夺爵事，诬罢归家。<br>
<br>
　　二月，刘瑾矫诏行吏部，不时考察两京及在外方面官。勒原任大学士刘健、谢迁为民。先是，诏举怀才抱德之士，以余姚周礼、徐子元、许龙，上虞徐文彪应诏。刘瑾以四人皆迁乡人，而草诏由健，欲因而害之，矫旨下礼等镇抚司鞫之。刘宇阿瑾意，劾有司坊举失实。镇抚词连健、迁，瑾持至内阁，欲籍其家。李东阳徐为劝解，得少释。焦芳抗声曰：“从轻处，亦当除名。”既而旨下，健、迁除名，礼等戍边，令余姚人从此毋选京朝官。<br>
<br>
　　三月，以钱玑为户部尚书。玑附瑾，故不次用。<br>
<br>
　　夏四月，大学士王鏊致仕。时瑾权倾中外，虽意不在鏊，然见鏊开诚与言，初亦间听及焦芳用事，专事j悖而瑾矫悖日甚，毒流缙绅。鏊欲遏之，力不能，居尝戚然。瑾曰：“王先生居高位，何自苦乃尔耶？”鏊因求去，瑾意愈拂。众虞祸且不测，鏊曰：“吾义当去，不去乃祸耳。”瑾使伺鏊无所得，鏊疏三上，许之，赐玺书乘传归。时方危鏊之求去，咸以为异数云。<br>
<br>
　　以王云凤为国子祭酒，尚书张彩以人望起之。始被命，欲坚辞，及有遗书，言“执政者诵太祖‘寰中士夫不为吾用者，当杀身灭家’语”。云凤父大司徒佐曰：“吾老矣，汝置我何处死耶？”云凤泣就道，至无所馈。瑾怒，欲重以祸，不能得而罢。时国学教废，云凤立条约示诸生，约束甚严，士子卒感服。寻乞养病归。<br>
<br>
　　刘瑾矫诏以弘治中纂修《大明会典》坏祖宗旧制，杂以新例，悉毁之。降吏部尚书梁储为右侍郎，庶子毛澄、谕德傅等皆降职，大学士王鏊致仕免究。唯李东阳如故。<br>
<br>
　　五月，逮广东兵备佥事吴廷举下狱。时镇守恣横，廷举劾太监潘忠二十罪，并及刘瑾。忠亦诬列廷举，逮狱鞫之无状，止以枉道归家，荷校吏部门前，主事宿建辈谋救之。尚书张彩阅奏X，心赏其能，言于瑾，凡十二日得释，谪戍边卫。u月，赦为民。<br>
<br>
　　改翰林侍读徐穆、编修汪俊等为南京部属。瑾素恶诸翰林不行跪礼。至是，修《孝宗实录》成，例进秩，瑾谓文士不习世故，摘所忌十余人为南京员外郎、主事等，俾扩充政务。始，瑾以翰林慢已，与张彩谋欲调之外，采不可。至是，瑾复持之，采为讲解，意已平。而焦芳父子及段炅辈谓可乘此挤其素有雠隙者，乃以名投瑾，从臾成之。大学士焦芳以老病致仕。<br>
<br>
　　遣御史等官清理各边屯田。初，刘瑾既止各边年例银，又禁商人报纳，边储遂大匮乏。因询国初如何充足，议者以为国初屯政修举，故军食自足。后为世家所占，以此不给。瑾遂慨然修举屯田，分遣胡汝砺、周东、杨武、颜颐寿等往各边丈量屯田。以增出地亩数多及追完积逋者为能；否则罪之。各边伪增屯田数百顷，悉令出租，人不聊生。周东在宁夏尤苛刻，加刑于军官妻，人心愤怨。指挥何锦等遂与安化王x谋起兵，传檄以诛瑾为名，瑾祸自此始矣。<br>
<br>
　　六月，进吏部尚书刘宇少傅兼太子太傅、文渊阁大学士，入阁办事。以吏部左侍郎张彩为吏部尚书。时吏、户、兵尚书，皆瑾党。<br>
<br>
　　八月，荣王佑枢之国常德，刘瑾恶王居京邸，与张彩谋遣之。<br>
<br>
　　刘瑾受都督神英赂，加泾阳伯爵，给诰券。刘瑾招引四方术士余明、余伦、余子仁等占候天文，推测命数，私置军器。明等妄称瑾侄刘二汉当大贵，瑾阴令内使藏小刀二于扇内，出入禁闼。<br>
<br>
　　闰九月，夺平江伯陈熊爵。正德三年，熊总督漕运，刘瑾横索金钱，不应。瑾因中以法，欲置之死，李东阳力争之，瑾曰：“熊所犯罪重，不宜姑息。”东阳曰：“予诚姑息，然非姑息陈熊，乃姑息陈u耳。u在太宗朝开济宁河道，通漕大有功，勒铭铁券，子孙免死，岂可尽革，伤天下武臣心！”瑾不悦，竟坐多买田宅，侵民利，谪海南卫，夺其诰券。<br>
<br>
　　刘瑾矫诏下刑部侍郎陶琰狱。陕西游击徐谦讦奏御史李高，而谦故刘瑾党也，又厚赂瑾，欲中高以危法。会上命琰往核其事，琰据法直高，谦以告瑾，瑾矫诏下之狱，禁锢两月，削籍。<br>
<br>
　　冬十一月，命给事中张绘、御史房瀛等查盘两直隶各省钱粮。先是，诸司官朝觐至京，畏瑾虐焰，恐罹祸，各敛银赂之，每省至二万两，往往贷于京师富豪，复任之日，取官库贮倍偿之，名曰“京债”。上下交征，恬不为异。时张彩闻而言之，瑾不自安，谋差官查盘，盖欲掩其迹也。<br>
<br>
　　刘瑾奏访金华知府万福老疾，苏州知府鲍（右王左辇）、同知王卺赃贪，江西左布政马龙贪滥，佥事阮宾轻浮，谪降提问有差。巡按山东胡节敛银馈瑾，瑾知之，捕下狱死。侍郎张鸾自福建还，敛银二万送瑾，瑾收之承运库，降黜鸾。给事中欧阳云、御史贝仪、少监李宣、指挥赵良，皆以贿瑾削籍。时瑾酷法绳人，内外货赂不赀。吏部尚书张彩过瑾，从容为瑾言，瑾殊纳之，然终不能改也。<br>
<br>
　　刘瑾擢都督佥事曹雄为左都督。陕西自杨一清罢，边寇猖獗不可制。总督尚书才宽好野战，自将由兴武击套部，斩首数十级。狃胜深入，遇伏中流矢卒。巡按御史劾曹雄临阵退缩不救，瑾挟私切责御史，而更超擢雄。<br>
<br>
　　十二月，追夺大学士刘健、谢迁，尚书马文升、刘大夏、韩文、许进等六百七十五人诰敕，为民，充军。从都给事中李宪言也。改吏部尚书梁储于南京。储不附瑾，故有是调。<br>
<br>
　　五年春二月，以兵部尚书曹元为吏部尚书兼文渊阁大学士，入阁办事。正德中，不由翰林入阁者三人，杨一清以才望，刘宇、曹元皆附刘瑾得之。刘瑾出太监张永于南京，不果行。瑾欲尽除轧已者。一日，伺间言于上，调张永于南京。旨未下，即日逐永出就道，榜诸禁门，不许永入。永觉之，直趋至御前，诉已无罪，为瑾所害。召瑾至，语不合，永奋拳欲殴之。谷大用等劝解，上令诸近臣置酒和释。<br>
<br>
　　夏四月，刘瑾矫诏令南京刑部尚书吴洪致仕。宁河王邓愈后，有兄弟争田宅者，其兄倚瑾为援。洪直之，故及。安化王x反，起都御史杨一清，命太监张永提督讨之。一清与永西行，一日，叹息泣谓永曰：“藩宗乱易除，国家内乱不可测，奈何！”永曰：“何谓？”一清曰：“公岂一日忘情？故无能为公画策者！”遂促席手书“瑾”字。永曰：“瑾日夜在上傍，上一日不见瑾则不乐。今其羽翼已成，耳目广矣，且奈何？”一清曰：“公亦天子信幸臣。今讨贼不付他人，付公，上意可知。公试班师入京，诡言请上间语宁夏事，上必就公问。公于此时上x伪檄，并述渠乱政，凶狡谋不轨，海内愁怨，天下乱将起。上英武，必悟，且大怒诛瑾。瑾诛，柄用公。公益矫瑾行事，吕强、张承业暨公，千载三人耳。”永曰：“即不济，奈何？”一清曰：“他人言，济不济未可知；言出公，必济。顾公言时，须有端绪且委曲。脱上不信，公顿首请死，愿死上前。即退，瑾必见杀。又涕哭顿首，得请即行事，无缓顷刻。漏事机，祸不旋踵。”永攘臂起，曰：“我亦何惜余生报主乎！”<br>
<br>
　　六月，大学士刘宇致仕。宇附瑾排斥正人，知瑾将败，先乞身免。<br>
<br>
　　秋八月，刘瑾伏诛。初，x反，移檄数瑾罪，莫敢上闻。有指挥徐鲲者，传檄示人，瑾捕下狱，论死。因下赦宽恤，以收人心。未几而x就擒，悔欲反之，方侈然自为功，矫旨加已禄米，擢兄刘景祥为都督。张永等与瑾争权势不相下。至是，望日甲午，永至自宁夏献俘，上迎之东华门，赐宴。此夜，瑾先退。夜半，永出疏怀中，谓瑾激变宁夏，心不自安，阴谋不轨状。永党张雄、张锐亦助之。上曰：“罢矣！且饮酒。”永曰：“离此一步，臣不复见陛下也。”上曰：“瑾且何为？”永曰：“取天下。”上曰：“天下任彼取之！”永曰：“置陛下何地？”上悟，允其奏。当夜即命禁兵逮瑾，永等劝上亲至瑾第观变。时漏下三鼓，瑾方熟寝，禁兵排闼入，瑾惊问曰：“上安在？”对曰：“在豹房。”瑾披衣起，谓家人曰：“事可疑矣！”趋出户被执，就内狱。明日降为奉御，闲住之凤阳，命廷臣议其罪。瑾尝招置术士余明等，太监孙和造衣甲弓弩遗瑾，瑾皆受藏之，窃有不轨图。是时，瑾兄都督景祥死，将以八月甲午葬，百官多会送。瑾初严夜禁，星出后衢道四寂。有窃听者，中夜闻兵甲声铮然，里巷私语籍籍，谓倾朝送葬，瑾且因为乱。<br>
<br>
　　永之献俘也，瑾使以乙未入。永知，即以甲午入，以故得先发。明日晏朝后，外人微闻瑾得罪，犹莫敢显言者。及旨猝中发，逻卒飞骑交驰于道，浃日乃定。初，上尚未有意诛瑾，瑾闻凤阳之命，曰：“犹不失富太监也！”及籍其家，得金二十四万锭，又五万七千八百两。元宝五百万锭，又一百五十八万三千六百两。宝石二斗，金甲二，金钩三千，玉带四千一百六十二束，狮蛮带二束，金汤盒五百，蟒衣四百七十袭，牙牌二匮，穿宫牌五百，金牌三，衮袍八，爪金龙四，玉琴一，玉瑶印一，盔甲三千。冬月团扇饰貂皮，扇中置刀二。衣甲千余，弓弩五百。上大怒，曰：“瑾果反。”乃付狱。吏部尚书张彩、锦衣卫指挥杨玉、石文义等六人，皆送都察院狱。于是六科、十三道共劾瑾罪三十余条，上是之。命法司锦衣卫执瑾午门，廷讯之。都给事中李宪亦劾瑾。宪故出瑾门下，瑾闻之，笑曰：“李宪亦劾我耶！”鞫之日，刑部尚书刘Z犹噤不敢声，瑾大言曰：“满朝公卿，皆出我门，谁敢问我者！”皆稍稍却。驸马都尉蔡震曰：“我国戚也。不出汝门，得问汝。”使人批瑾颊，曰：“公卿朝廷所用，何由汝！抑汝何藏甲也？”曰：“以卫上。”震曰：“何藏之私室？”瑾语塞。既上狱，上命毋覆奏，凌迟之，三日枭其首，榜狱词处决图于天下。诸被害人，争买其肉啖之，有以一钱易一脔者。瑾亲属十五人，并二汉、张文冕、杨玉、石文义等皆论斩。张彩死狱中，大学士刘宇、曹元，前大学士焦芳，宇子编修刘仁，芳子侍读焦黄中，户部尚书刘玑，兵部侍郎陈震，并削籍为民。黄中为检讨，u年即升侍郎，性尤狂恣无耻。时土官岑浚殁入家口，内有殊色，芳求瑾得之。后卧病，黄中丞焉。瑾诛，言官交章暴其罪，并褫职。<br>
<br>
　　瑾流毒五年，变易吏、兵二部选法。将官失律，有加封伯、都督者，或径自传奉。时缀批别本，惟意而已。又以事籍没故大臣家，收其妻孥。日夜简括天下库藏，添设巡捕、巡盐等官，四出诛求诸边屯田赋税，以肥私家，海内骚然。以有x之变，而卒及于祸。五年中，惟大理评事罗侨抗疏得脱，中外闻而异之。士大夫悉为曲学阿世。瑾尝有所借，以验士大夫应违。一朝士某，从其门下某请见，某曰：“我公好近眉而冠，君之冠高，奈何？”曰：“业定矣，聊姑入。”及见，瑾瞪目视，朝士惊，更低冠入谢，瑾乃悦。祭酒王云凤，先提学陕西，榜笞生徒，有同囚讯。瑾闻而迁之。云凤于是往见瑾，瑾叱曰：“何物祭酒，一嘴猪毛耶！”云凤惶恐谢。既退，请瑾临视太学，如唐鱼朝恩故事。复请较刻瑾近行法例，永着为令。给事中屈铨亦如云凤请。刑部尚书刘Z数被诟，惧因劾奏其属三人。瑾谓能督责，意乃悦。于是瑾以为无所不可为矣。一日，瑾涕泣语张彩曰：“始谷、张诸人，患外臣籍我辈，推余当之。余以身徇天下，所摧折衣冠多矣。今天下之怨，皆集于余，诸人晏然享之，予未知所税驾也。”采因辟左右曰：“今上未子，势必立宗室子。若长且贤，公受祸矣。不如援幼弱者，公长保富贵无忧也。”瑾曰：“善。”居数日，忽变曰：“无以宗室为，吾自立耳。”采告不可，瑾怒，以茗盘掷采，采不敢言。瑾败，坐采同叛，采呼曰：“皇天后土，太祖、太宗，可鉴其心！”<br>
<br>
　　初，瑾被缚，有旨降凤阳。李东阳语诸大，曰：“脱复用，当奈何？”张永曰：“有我在，无虑。”已而瑾上白帖，言：“就缚时，赤身无一衣，乞与一二敝衣盖体。”上见帖，怜之，命与故衣百件。永始惧，谋之东阳，令科道劾瑾，劾中多及文武大臣。永持疏至左顺门，付诸言官，曰：“瑾用事时，我辈莫敢言，况两班官耶！今罪止瑾一人，可易疏入。”狱词具，乃止连文臣张彩、武臣杨玉等六人。采疏称冤，尽发东阳阿瑾事，卒毙狱，v尸市中。<br>
<br>
　　诏焚诸与刘瑾往返书札。时籍瑾书，得秦府永寿王为瑾庆寿诗序，过于卑谄。上怒甚，欲降旨切责，李东阳上疏曰：“自古治乱贼者，正名定罪，诛止其身。昔光武平王郎，得吏民交通文书数千章，皆烧之，曰：‘令反侧子自安。’当刘瑾专权乱政之时，假托朝廷威福，以劫天下，生杀予夺，惟其所欲，中外臣工，谁不屈意待之！况王府懿亲，自非同恶助叛，法不可赦。其细故小过，亦须曲赐包容。若降旨切责，则凡有书信馈送者，传闻惊骇，各不自安。臣愿圣明广大涵容，将一应文书涉叛逆事情者，悉焚之以灭其迹。”上从之。<br>
<br>
　　封张永兄张富为泰安伯，弟张容为安定伯，魏彬弟魏英为镇安伯，马永成弟马山为平凉伯，谷大用弟谷大^为永清伯，封义子朱德为永寿伯，给诰券世袭。李东阳奏：“旬月之间，二难交作，悉底平定，皆永等之功。”故加恩典。<br>
<br>
　　命太监魏彬掌司礼监事。四川巡抚都御史林俊上疏请上还内宫，择宗室之贤者，养于别宫。收召老臣刘健、谢迁、林瀚、王鏊、韩文等，以修旧政。又言：“瑾虽死，而权柄犹在宦竖，安知后无复有如瑾者？”词旨剀切，大忤左右，不报。御史张芹劾大学士李东阳，“刘瑾专权乱政之时，阿谀承顺，不能力争。及陛下任用得人，潜消内变，又攘以为功，冒膺恩阴。乞赐罢斥”。不听。时瑾虽诛，而政权仍在内，魏彬、马永成等擅执朝政，两河南、北、楚、蜀盗遂起。<br>
<br>
　　谷应泰曰：<br>
<br>
　　嗟乎！宦寺之祸，自古烈矣。《周礼》重奄寺之司，《秦风》着寺人之制。盖以其人进身刑余，厕员洒埽，非有忠孝砥砺之素。而其入也，优游房闼，窥伺色笑；其出也，口衔天宪，手秉王章。固宜其威福恣，发不旋踵。而倾b覆轸，动成炯鉴者也。<br>
<br>
　　刘瑾以青宫旧侍，狐蛊君侧。当其始也，岂遂有莽、懿非常之志，温、卓不轨之谋乎？假狗马、音乐以冀君王之怜惜，取富贵苟容足矣。而乃毒蛇不断，壮夫螫手。韩文一发不中，而顾命诸臣斥逐无遗。六给事、十三御史之章再入，而谏官台臣诛锄略尽。于是北门之狱骤兴，|绅之祸尤烈。内阁树其私人，部寺张其羽翼。威焰加于郡国，更置及于岩疆。瑾遂VV焉不能安于人臣之位矣。<br>
<br>
　　夫水自湍也，风又激之；汤已沸也，火又烈之。廷臣自李东阳而下，无不腼颜要地，甘心颐指。间或微言解斗，自托于太丘之吊张让，然而固宠依违，讵殊于商君之因景监乎！清流之望既归，官府之权自一。小人得志，有自来矣。焦芳、刘宇宁足责哉！<br>
<br>
　　然而李梦阳之阁部密谋，无异于杨一清之密说张永也。王岳、范亨、徐智之从中奏上，又无异于张永之叩头哭泣也。李计中泄于政府，而杨谋获成于阃外；岳、亨败事于濡迟，而张永决策于立谈。言于x倡乱之后者，信而有征；言于狗马娱心之日者，迷而难悟。卒之国家受恭、显之祸，政府有匡、赵之羞，张永收桑榆之功，诸贤深徙薪之痛。《易》曰：“开国承家，小人勿用。”岂不信哉！<br>
<br>
<br>				</td>
			</tr>
			<tr>
				<td colspan="2">
				<hr></td>
			</tr>
			<tr>
				<td style="font-size: 11.5pt" colspan="2">		
<a href="http://www.my285.com/">梦远书城(<font face="华文新魏">my285.com</font>)</a></td>
			</tr>
			<tr>
				<td align="center" colspan="2"><a href="42.htm">上一页</a>&nbsp;<a href="index.htm">回目录</a>&nbsp;<a href="http://www.my285.com/">回首页</a>&nbsp;<a href="44.htm">下一页</a>&nbsp;<script src="http://www.my285.com/41tf/fy.js"></script></td>
			</tr>
		</table>
		</center>

<center>
<script src="http://www.my285.com/41tf/03x.js"></script>
<script src="http://www.my285.com/41tf/wd.js"></script></center>


<center><script src="../../41tf/WB.js"></script></center>
<script src="../../41tf/wdp.js"></script>
<script src="../../41tf/wdt.js"></script>
<div style='display:"none"'><script src="../../41tf/tj.js"></script></div>


</body>


<!-- Mirrored from www.my285.com/shishu/msjs/43.htm by HTTrack Website Copier/3.x [XR&CO'2007], Thu, 21 Mar 2013 06:10:19 GMT -->
</html>
