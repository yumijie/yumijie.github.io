<html>


<!-- Mirrored from www.my285.com/shishu/msjs/80.htm by HTTrack Website Copier/3.x [XR&CO'2007], Thu, 21 Mar 2013 06:11:30 GMT -->
<head>
<meta http-equiv="Content-Type" content="text/html; charset=gb2312">
<title>梦远书城_明史纪事本末 第八十卷 甲申殉难</title>

<style><!--
a {text-decoration:none}
a:hover {color: blue;text-decoration:underline}
-->
</style>

</head>
<center><script src="http://www.my285.com/41tf/DH1.js"></script></center>
<table border="0" width="100%" cellspacing="0" cellpadding="0" background="../../41tf/bj1.gif">
<tr><td align="center">
<script src="../../41tf/DH0.js"></script></td></tr></table>
<center><script src="../../41tf/DH.js"></script></center>
<center>
<script src="http://www.my285.com/41tf/dd.js"></script>
<script src="http://www.my285.com/41tf/05s.js"></script></center>


<body bgcolor="#C0C0C0" topmargin="0" leftmargin="0" marginwidth="0" 
marginheight="0" rightmargin="0" link="#008282" vlink="#008282">

<center>
		<table border="0" cellspacing="1" width="80%" 
  style="font-size: 12pt; font-family: 宋体; line-height:150%">
			<tr>
				<td height="40" style="font-size: 10.5pt">
	
				<a href="http://www.my285.com/">梦远书城</a>　>　<a href="../index.htm">历史</a>　>　<a href="index.htm">明史纪事本末</a>　>　</td>
				<td height="40" style="font-size: 10.5pt" width="30%" 
    align="center">
	
				<a href="79.htm">上一页</a>　　　　<a href="index.htm">下一页</a></td>
			</tr>
			<tr>
				<td height="50" 
    style="font-size: 15pt; font-family: 黑体; color: #9F0000; letter-spacing:1" 
    align="center" colspan="2">
				第八十卷 甲申殉难</td>
			</tr>
			<tr>
				<td align="center" colspan="2">
<hr>
<script src="http://www.my285.com/41tf/bt.js"></script>
</td>
</tr>
<tr>
<td colspan="2">
<br>
　　怀宗崇祯十七年三月十九日丁未，贼李自成陷京师，帝崩于煤山，大学士兼工部尚书范景文死之。初，贼犯都城，景文知事不可为，叹曰：“身为大臣，不能从疆场少树功伐，虽死奚益！”十八日召对，已不食三日矣。饮泣入告，声不能续。翌日城陷，景文望阙再拜自经，家人解之，乃赋诗二首，潜赴龙泉巷古井死，其妾亦自经。<br>
<br>
　　户部尚书兼侍读学士倪元璐闻难，曰：“国家至此，臣死有余责。”乃衣冠向阙，北谢天子，南谢母。索酒招二友为别，酬汉寿亭侯像前，遂投缳。题几案云：“南都尚可为。死，吾分也。慎勿棺衾以志吾痛。”因诏家人曰：“若即欲殓，必大行殓，方收吾尸。”乃缢死。三日后，贼突入，见之颜色如生，贼惊避他去。一门殉节，共十有三人。<br>
<br>
　　左都御史李邦华闻难，叹曰：“主辱臣死，臣之分也，夫复何辞！但得为东宫导一去路，死，庶可无憾已矣。势不可为矣。”乃题阁门曰：“堂堂丈夫，圣贤为徒，忠孝大节，矢死靡他。”乃走文丞相祠再拜，自经祠中。贼至，见其冠带危坐，争前执之，乃知其死，惊避去。<br>
<br>
　　左副都御史施邦曜闻变恸哭，题词于几曰：“愧无半策匡时难，但有微躯报主恩。”遂自缢，仆解之复苏，邦曜叱曰：“若知大义，毋久留我死。”乃更饮药而卒。<br>
<br>
　　大理寺卿凌义渠闻难，以首触柱，流血破面，尽焚其生平所著述及评骘诸书，服绯正笏望阙拜，复南向拜讫，遗书上其父，有曰：“尽忠即所以尽孝，能死庶不辱父。”乃系帛奋身绝吭而死。<br>
<br>
　　协理京营兵部右侍郎王家彦，贼犯都城，奉命守得胜门。城陷，家彦自投城下不死，折臂足。其仆掖入民舍，自缢死。贼燔民舍，焚其一臂，仆收其遗骸归。<br>
<br>
　　刑部右侍郎孟兆祥，贼犯都城，奉命守正阳门。贼至，死于门下。妻何氏亦死。其子进士章明，收葬父尸亟归，别其妻王氏曰：“吾不忍大人独死，吾往从大人。”妻曰：“尔死，吾亦死。”章明以头跄地曰：“谢夫人。然夫人须先死。”乃遣其家人尽出，止留一婢在侧。章明视妻缢，取笔作诗。已，复大书壁曰：“有侮吾夫妇尸者，吾必为厉鬼杀之。”妻气绝，取一扉，置上，加绯服。又取一扉置妻左，亦服绯自缢。嘱婢曰：“吾死亦置扉上。”遂死。<br>
<br>
　　左谕德马世奇，是日方蚤食，闻变，曰：“是当死。”家人曰：“奈太夫人何？”世奇曰：“正恐辱太夫人耳！”遂作书别母。侍妾朱氏、李氏盛服前，世奇曰：“若辞我去耶？”二妾言：“主人尽节，吾二人亦欲尽节。”拜辞已，并入室自缢。世奇亦遂缢。家人救之复苏，告曰：“闻圣驾已南幸矣，可为从亡计。”世奇不应，睹二妾已死，笑曰：“若年少，遂能死乎！”乃朝服捧敕北面再拜，取冠带焚之于庭。以司经局印置案上，嘱仆曰：“上如出幸，以此上行在。否则投之吏部。”复南向拜母，端坐引帛，力自缢死。<br>
<br>
　　左中允刘理顺，贼入城，理顺题于壁曰：“成仁取义，孔、孟所传。文信践之，吾何不然。”酌酒自尽。其妻万氏、妾李氏及子孝廉并婢仆十八人，阖门缢死。贼多河南人，至其居，曰：“此吾乡杞县刘状元也，居乡厚德。吾军奉李将军令护卫，公何遽死也！”数百人下拜，泣涕而去。时谓臣死君，妻死夫，子死父，仆死主，一家殉难者，以刘状元为最。<br>
<br>
　　太常少卿吴麟征，奉命守西直门。贼势急，同守者相继避去。麟征遗友人书曰：“时事决裂，一旦至此。同官潜身远害，某惟致命遂志，自矢而已。”丁未城陷，徒步归，贼已据其邸，因入道左三元祠。时传天子蒙尘，有劝公南归，不应。同官来，招之降贼，怒挥之户外，遂自经。家人救之苏，泣而请曰：“明旦待祝孝廉至，可一诀。”麟征许之。先是，祝孝廉渊以奏保刘宗周被逮留京师。渊晨至，麟征酌酒慷慨与别，曰：“自我登第，时梦见隐士刘宗周题文信国《零丁洋诗》二语于壁，数实为之。今老矣，山河破碎，不死何为！”相对泣数行下，因作书诀家人曰：“祖宗二百七十年宗社，一旦而失。身居谏垣，无所匡救，法应褫服。殓时用角巾青衫，覆以单衾，籍以布席足矣。茫茫泉路，咽咽寸心，所以瞑予目者，又不在乎此也。罪臣吴麟征绝笔。”书毕，投缳死之。渊为视含殓乃去。<br>
<br>
　　右庶子周凤翔，帝崩，梓宫暴露东华门外，凤翔赴哭恸绝。归寓，遗书诀父，有曰：“男今日幸不亏辱此身，贻两大人羞，吾事毕矣。罔极之恩，无以为报，矢之来生。”复作诗一首，有“碧血九泉依圣主，白头二老哭忠魂”之句。向阙再拜自缢，二妾从之俱死。<br>
<br>
　　检讨汪伟，先是，闻贼渐近都城，遗友人书曰：“京师单弱，不惟不能战，亦不能守，一死外无他计也。”及贼犯阙，伟?y累日不食。妻耿氏从容语曰：“苟事不测，请从君共死。”丁未城陷，伟趋吴给事甘来所，约同殉难。归与妻耿氏呼酒命酌，伟大书前人语于壁，曰：“志不可屈，身不可降，夫妇同死，节义成双。”为两缳于梁间，伟就右，耿氏就左。既皆缢，耿氏复挥曰：“止，止！虽在颠沛，夫妇之序不可失也。”复解缳正左右序而死。<br>
<br>
　　户科给事中吴甘来，贼薄京师，兄礼部员外泰来至寓，执甘来手泣曰：“事势至此，奈何？”甘来曰：“有死无二，义也。”城陷，传闻圣驾南出。甘来曰：“上明且决，必不轻出。”乃疾趋皇城，不得入。返寓，家人进饮食，却之。有劝甘来潜遁者，甘来曰：“今不能调兵杀贼，顾欲苟全求活耶！”遂作书，以后事嘱其兄弟。检几上，有疏草在，曰：“留此恐彰君过。”取火焚之。兄子家仪奔至，相与恸哭。曰：“我不死，无以见志。汝父死，无以终养。古者兄弟同难，必存其一。使皇上在，则土木袁彬，逊国程济，皆可为也。否则求真人于白水，起斟于有仍，是我虽死犹生也。努力勉之！”遂冠带北向拜者五，南向拜者四，赋绝命诗一首，引佩带自缢死。<br>
<br>
　　监察御史王章，贼犯京师，章与给事中光时亨同巡城。至阜城门，贼缘堞而上，从人骇走，贼持刃问曰：“降否？”章叱之曰：“不降。”贼以刃筑其膝仆地，遂遇害。章子之拭，后死难于闽，甚烈，与章同。<br>
<br>
　　监察御史陈良谟闻变，痛饮作诗，为缳于梁，欲自尽。妾时氏有娠，良谟谓之曰：“吾年u五十无子，汝幸有娠，倘生男，以延陈氏血食，汝必勉之。”时氏曰：“主人死，妾将谁依？与其为贼辱，不如无子也。妾请先死，以绝君念。”遂入投缳。良谟别作一缳，与之同尽。<br>
<br>
　　监察御史陈纯德，时提督北直学校。行部至易水，试士未竟，闻都城贼警，即戒装入都。不数日城陷，自缢死之。<br>
<br>
　　四川道御史赵N，巡视中城，捕贼谍杀之。城陷，贼获N，N瞑目大骂，贼怒，杀于白帽胡h。太仆寺丞申佳胤，闻城陷，投井死。吏部员外郎许直，都城陷时，传先帝从齐化门出，有客劝曰：“天子南巡，公等宜扈跸偕行，共图光复。”直唯之。既而出门一望，曰：“当此四面干戈，驾将焉往？”比闻帝崩，号恸几绝。有客从旁慰解，动以亲老子幼。直曰：“有兄在，吾无忧也。”是夜为书报其父，作诗六章，起拜阙，已，复拜父毕，自缢死之。一手持绳尾，一手上握，神气如生。<br>
<br>
　　兵部郎中成德，贼报急，即致书同年马世奇曰：“主忧臣辱，我等不能匡救，贻祸至此，惟有一死以报国耳。君常忠孝夙禀，谅有同心也。”及帝崩，梓宫暴露东华门，德以鸡酒哭奠梓宫前。贼怒，露刃胁视之，不为动。归寓，跪母张氏前恸哭。母曰：“我知之矣。”入室自缢死。妻张氏亦死。一子六岁，德扑杀之，然后自杀。<br>
<br>
　　兵部员外郎金铉，贼攻城急，铉跪母章氏前，曰：“儿世受国恩，职任车驾。城破，义在必死。得一僻地，可以藏母，幸速去。”母曰：“尔受国恩，我独不受国恩耶？事急，庑下井是吾死所。”铉恸哭，即辞母往视事。丁未，归至御河桥，闻城陷，铉望寓再拜，即投入御河。从人拯救，铉咬其背，急赴深处。时河浅，a首泥泞死之。家人报至，母章氏亦投井死，铉妾王氏亦随死。其弟诸生S哭曰：“母死我必从死。然母未归土，未敢死也。”遂棺殓其母。既葬三日，复投井而死。<br>
<br>
　　光禄寺署丞于腾云，冠带呼妻亦衣命服，同缢死。<br>
<br>
　　副兵马使姚成、中书舍人宋天显皆自尽。<br>
<br>
　　中书舍人滕之所、阮文贵，经历张应选，咸投御河死。<br>
<br>
　　儒士张世禧，二子懋赏、懋官，父子俱自经死。又菜佣汤之琼见先帝梓宫过，恸哭触石死。<br>
<br>
　　襄城伯李国桢，贼李自成舁帝后梓宫于东华门外设厂，百官过者，莫进视，国桢泥首去帻，踉跄奔走，跪梓宫前大哭。贼执国桢见自成，复大哭，以头触阶，血流被面，贼众持之。自成以好语诱国桢使降，国桢曰：“有三事，尔从我即降。一，祖宗陵寝不可发；一，须葬先帝以天子礼；一，太子、二王不可害。”自成悉诺之，扶出。贼以天子礼藁葬先帝于田贵妃墓，惟国桢一人斩衰徒步往葬。至陵，襄事毕，恸哭作诗数章，遂于帝后前自缢死之。<br>
<br>
　　新乐侯刘文炳，贼破外城，帝召文炳同驸马巩永固各率家下二十余人，欲于崇文门突围出。不得，乃回宫。文炳叹曰：“身为戚臣，义不受辱，不可不与国同难。”其女弟适李，年未三十而寡，文炳召之归。城陷，与弟左都督文耀择一大井，驱子孙男女及其妹十六人，尽投其中。纵火焚赐第，火燃，俱投火死。祖母瀛国太夫人，即帝外祖母也，年九十余，亦投井死。<br>
<br>
　　驸马都督巩永固，从帝突围出，不得，归家。杀其爱马，焚其弓刀铠仗，大书于壁曰：“世受国恩，身不可辱。”时乐安公主先薨，以黄绳缚子女五人于柱，命外举火，遂自刭从之。<br>
<br>
　　太傅惠安伯张庆臻闻城陷，尽散财物与亲戚。置酒一家聚饮，积薪四围，全家燔死。宣城伯卫时春闻变，合家赴井死，无一存者。锦衣卫都指挥使王国兴闻变，自缢死。<br>
<br>
　　锦衣卫指挥同知李若守崇文门，城陷，作绝命词云：“死矣！即为今日事；悲哉！何必后人知。”自缢死。<br>
<br>
　　锦衣卫千户高文采守宣武门，城陷，一家十七人皆自杀，尸狼籍于路。<br>
<br>
　　顺天府知事陈贞达自尽。<br>
<br>
　　阳和卫经历毛维张不屈死。<br>
<br>
　　太监王承恩从帝于煤山。帝崩，承恩再拜恸哭，退而自缢于亭下，与大行相望。<br>
<br>
　　百户王某，周锺寓其家，百户劝锺死，锺不应，出门欲降。百户挽锺带至断，锺不听，百户自经。<br>
<br>
　　长洲生员许琰，闻京师之变，悲号欲绝，遍体书“崇祯圣上”四字，绝粒七日而死。<br>
<br>
　　谷应泰曰：<br>
<br>
　　闻之君臣大义，有死无贰；忠孝大节，有死无陨。以故须漕碎体，弘演纳肝，荡阴被矢，侍中溅血。莫不气激倾b，志坚化碧，乎与秋日严霜比洁也。然而为之君者，或智昏菽麦，恩同草芥。有若东昏在齐，屠肉沽酒，孙皓居吴，烧锯截顶。而且轵道牵牲，冀存末裔；东堂索蜜，犹丐余生。甚乃骑导刘聪之畋，身坠景阳之井。莫不义辱宗社，形污囚絷。然为之臣者，犹尚奋臂不顾，蹈难如归。辛宾之死，抱而不解；吉朗之亡，哭而弥詈。呜呼！主辱臣死，无所逃也。<br>
<br>
　　况乎怀宗宵旰临朝，唏嘘毕命。公主L胸，妃后并缢。引经死社稷，遗诏爱百姓。自古亡国正终，未有若斯之烈者。以故鼎湖弓坠，到处攀髯，望帝魂归，自然啼血。虽穆满之一军皆化，田横之五百从死，《传》美“杀身成仁”，《易》称“致命遂志”，盖亦未为过也。考其时，阖门同死者：中允刘理顺、新乐侯刘文炳、惠安伯张庆臻、宣城伯卫时春、驸马巩永固、金吾高文采是也。父与子俱死者：少司寇孟兆祥、儒生张世禧是也。母与妻子俱死者：枢部郎成德、金铉是也。妻妾从死者：大学士范景文、左谕德马世奇、检讨汪伟、御史陈良谟、勋丞于腾蛟是也。独身效死者：大司农倪元璐、中丞施邦曜、廷尉凌义渠、少司马王家彦、太常卿吴麟征、庶子周凤翔、给谏吴甘来、御史王章、陈纯德，吏部郎许直、兵马姚成、中书宋天显、滕之所、阮文贵，百户王某、知事陈贞达、经历张应选、毛维张是也。闻难饿死者：长洲诸生许琰是也。凡此诸臣者，无论道术素许，至性勃发，位列三阶，荣邀一命，莫不椎心扼吭，追路相从。良以衣带夙铭，冯生者固少；宫车晏驾，蓐蚁者益多耳！<br>
<br>
　　若乃袁景倩之父子，并歼石头；江万里之夫妻，同趋止水。甚者一门伏剑，阖室自焚。虽祖宗豢养之恩，亦怀宗拊循之效也。论者又以生多误国，死未酬君。夫文山开阃，宋室何功；张巡嚼指，睢阳不守。而诸人乃以刀笔之深文，诋箕尾之毅魄，含血喷人，适以自污其口矣。又若李国桢斩衰送葬，绝命陵前；王承恩扶服煤山，雉经亭下。以至菜佣汤之琼恸哭梓宫，触石而死，抑何尽节之多也。呜呼！石河西，尽有吾君之痛；风车云马，犹闻杀贼之声。予盖读怀宗之君臣，而叹其亡国之正也。虽与日月争光可也。<br>
<br>
<br>				</td>
			</tr>
			<tr>
				<td colspan="2">
				<hr></td>
			</tr>
			<tr>
				<td style="font-size: 11.5pt" colspan="2">		
<a href="http://www.my285.com/">梦远书城(<font face="华文新魏">my285.com</font>)</a></td>
			</tr>
			<tr>
				<td align="center" colspan="2"><a href="79.htm">上一页</a>&nbsp;<a href="index.htm">回目录</a>&nbsp;<a href="http://www.my285.com/">回首页</a>&nbsp;<a 
    href="index.htm">下一页</a>&nbsp;<script src="http://www.my285.com/41tf/fy.js"></script></td>
			</tr>
		</table>
		</center>

<center>
<script src="http://www.my285.com/41tf/05x.js"></script>
<script src="http://www.my285.com/41tf/wd.js"></script></center>


<center><script src="../../41tf/WB.js"></script></center>
<script src="../../41tf/wdp.js"></script>
<script src="../../41tf/wdt.js"></script>
<div style='display:"none"'><script src="../../41tf/tj.js"></script></div>


</body>


<!-- Mirrored from www.my285.com/shishu/msjs/80.htm by HTTrack Website Copier/3.x [XR&CO'2007], Thu, 21 Mar 2013 06:11:32 GMT -->
</html>
