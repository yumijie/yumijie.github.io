<html>


<!-- Mirrored from www.my285.com/shishu/msjs/06.htm by HTTrack Website Copier/3.x [XR&CO'2007], Thu, 21 Mar 2013 06:09:03 GMT -->
<head>
<meta http-equiv="Content-Type" content="text/html; charset=gb2312">
<title>梦远书城_明史纪事本末 第六卷 太祖平闽</title>

<style><!--
a {text-decoration:none}
a:hover {color: blue;text-decoration:underline}
-->
</style>

</head>
<center><script src="http://www.my285.com/41tf/DH1.js"></script></center>
<table border="0" width="100%" cellspacing="0" cellpadding="0" background="../../41tf/bj1.gif">
<tr><td align="center">
<script src="../../41tf/DH0.js"></script></td></tr></table>
<center><script src="../../41tf/DH.js"></script></center>
<center>
<script src="http://www.my285.com/41tf/dd.js"></script>
<script src="http://www.my285.com/41tf/01s.js"></script></center>


<body bgcolor="#C0C0C0" topmargin="0" leftmargin="0" marginwidth="0" 
marginheight="0" rightmargin="0" link="#008282" vlink="#008282">

<center>
		<table border="0" cellspacing="1" width="80%" 
  style="font-size: 12pt; font-family: 宋体; line-height:150%">
			<tr>
				<td height="40" style="font-size: 10.5pt">
	
				<a href="http://www.my285.com/">梦远书城</a>　>　<a href="../index.htm">历史</a>　>　<a href="index.htm">明史纪事本末</a>　>　</td>
				<td height="40" style="font-size: 10.5pt" width="30%" 
    align="center">
	
				<a href="05.htm">上一页</a>　　　　<a href="07.htm">下一页</a></td>
			</tr>
			<tr>
				<td height="50" 
    style="font-size: 15pt; font-family: 黑体; color: #9F0000; letter-spacing:1" 
    align="center" colspan="2">
				第六卷 太祖平闽</td>
			</tr>
			<tr>
				<td align="center" colspan="2">
<hr>
<script src="http://www.my285.com/41tf/bt.js"></script>
</td>
</tr>
<tr>
<td colspan="2">
<br>
　　元顺帝至正十二年，盗起海上，势且及汀。元汀州判蔡公安募吏士乘城。福清人陈友定以明溪驿卒谈军事，公安奇之，授黄土寨巡检，从讨延平、邵武诸山贼，平之，迁清流簿，寻为清流令。友定一名有定，字安国，从福清徙居清流。少孤，病头疮，佣于富室罗氏。常与群儿樵，设队伍为戏。罗奇之，将以为婿，媪不悦，曰：“头病郎足婿耶！”因失鹅而奔于邻，邻家梦虎踞门，得友定，大喜，召饮食，乞于罗媪，竟婿之。俾习商贩，善败，大困。然其为人勇沈，喜游侠击断，不问家人有无，要以借躯徇急，行其志而已。众惮服之，争愿为之役。<br>
<br>
　　十九年，陈友谅遣其将康泰取邵武，邓克明寇汀州。友定以总管御之，战于黄土，尽获其部众，克明逃去，迁行省参政。<br>
<br>
　　二十年二月庚申，元福建行省参政袁天禄以福宁州来归。先是，福建义兵万户赛甫丁、阿里迷丁据泉州，陈友谅兵入杉关，攻陷邵武、汀州、延平诸郡县，群盗乘势窃发，闽地骚动，天禄辈知元势不振。至是，见明师下浙东，方国珍归附，天命有在，遂遣古田县尹林文广纳款。时福清同知张希伯亦遣其属来降，太祖赐书褒嘉之。<br>
<br>
　　二十一年，邓克明复寇汀州，陈友定逆战，败之，遂开省于汀州，迁左丞。<br>
<br>
　　二十二年夏，元以陈友定守汀州。友定兵势日盛，县仓库悉入其家，元行省平章燕只不花拥虚位而已。<br>
<br>
　　二十四年，陈友定开省延平，迁行省平章政事。时元大都道绝，友定遣贡舶，多由海道取登、莱，十达三四，元主下诏褒美。方国珍来寇，击败之。<br>
<br>
　　二十五年二月，陈友定侵处州，参军胡深击之，遁，复追败之。<br>
<br>
　　己丑，遂下浦城。<br>
<br>
　　四月乙丑，参军胡深进攻建宁之松溪，克之，获陈友定守将张子玉，余众败奔崇安。深请发广信、抚州、建昌三路兵并攻之，因取八闽。太祖如深言，遣广信卫指挥朱亮祖由铅山，建昌左丞王溥由杉关，会深进兵击之。<br>
<br>
　　五月，胡深等进兵克浦城，遂与友定将赖元帅大战于浦城之南，败之。<br>
<br>
　　六月，会朱亮祖克崇安、建阳，遂进攻建宁。大兵次城下，亮祖即欲攻之，深视氛不利，谓亮祖曰：“天时未协，将必有灾，未可与战。”亮祖曰：“参军何得以灾为解！师已至此，庸可缓乎？且天道玄远，山泽之气，变态无时，何作征也？”迫深进兵，深犹执不可。会建宁守将阮德柔以兵四万屯锦江，逼深阵后，亮祖咎深，督战益急。深不获已，遂引兵鼓噪进击之，破其二门。德柔尽率精锐扼深军，围之数重。时日已暮，深知营垒未安，而兵围不解，难以持久，即突围出。德柔伏兵忽起，深马B被执。友定颇礼遇之，深为具道朝廷威德，并陈天命所在，且援窦融归汉故事谕之。友定初无害深意，会元遣使者至，督迫之，遂杀深。先是日中有一黑子，刘基奏曰：“东南当失一大将。”至是，深果败没。深有文武才，守处州五年，威惠甚着。太祖闻报，痛惜之，遣使赐祭，追封缙云郡伯。<br>
<br>
　　二十六年八月，元以陈友定既败胡深，命为福建行省平章政事，兼守八闽。友定有胜兵万人，益发取诸郡县，远近瓦解。无敢角。而长汀人罗良者，故亦以散资募士，为元捕杀漳山寇，提兵解福州围，为闽将第一。良数从海道漕元，元爵良晋国公。贻友定书曰：“足下向为参政，国大臣。汀州之复，固本职。燕只平章，足下僚长也，足下迫之；郡邑之长，出自朝命，足下窜之；百司，朝廷之役，足下臣妾之。足下所收复郡邑，得其仓库，入为家资。口言为国，心实身耳。跬步之间，真伪甚明。不审足下将为郭子仪，抑为曹孟德？”友定大怒，发兵攻漳。良使三千人操弩毒矢，伏险待之。十长石古违良节制，友定兵得渡柳营江。良迎战马岐山，败绩，进围漳。良坚守旬月，死之。友定据漳，使人凿山道，城守自固。<br>
<br>
　　十二月，友定建宁守将阮德柔遣使来纳款。<br>
<br>
　　太祖吴元年，元至正二十七年也。十月甲子，命中书平章胡廷美为征南将军，江西行省左丞何文辉为副将军，率师取福建，以湖广参政戴德随征。谕廷美曰：“汝以陈氏丞相来归，事吾数年，忠实无过，故命汝总兵往取福建。何文辉为汝之副，湖广参政戴德从汝调发。二人皆吾亲近之人，勿以此故废军政。凡号令征战，一以军法从事。吾昔微时，在行伍中，见将帅统驭无法，心窃非之。及后握兵柄，所领一军，皆新附之士。一日驱之野战，有二人犯令，即斩以徇，众皆股栗，莫敢违吾节制。人能立志，何事不可为！闻汝往年尝攻闽中，必深知其地理险易，今总大军征进，凡攻围城邑，必择便利可否为之，进退无失机宜。克定之功，全赖于汝。”廷美拜命出。<br>
<br>
　　十一月壬寅，胡廷美度杉关，略光泽县，下之。<br>
<br>
　　己酉，廷美克邵武，元守将李家茂以城降。<br>
<br>
　　丁巳，廷美克建阳，元守将曹复畴亦降。<br>
<br>
　　戊午，敕征南将军汤和、副将军廖永忠率舟师自海道取福州。<br>
<br>
　　庚午，汤和克福州。初，友定环福州城外皆筑垒为备，每五十步更筑一台，严兵守之。闻我师入杉关，乃留同佥赖正孙、副枢谢英辅、院判邓益以众二万守福州，友定自率精锐守延平。时汤和偕廖永忠、吴祯等自明州乘东北风，不数日，奄至福州五虎门，驻师南台，遣人入城招谕，为元平章库春所杀。大兵登岸，将围城，曲出领众出南门拒战，指挥谢得成等击败之，众溃，入城拒守。是夜，参政袁仁密遣人纳款。黎明，大兵蚁附登城，遂开南门。和拥兵入，邓益拒战于水部门，击杀之。正孙、英辅自西门出走延平。曲出、塔海木儿、抗者不花、左丞邓住、中丞铁木烈思等皆怀印绶，挈妻子遁去。参军尹克仁赴水死。时佥枢柏铁木柳居官，闻大军攻城急，曰：“战守非吾得为，无以报国。”乃积薪楼下，杀其妻妾及两女，纵火焚之，遂自刎。汤和入省署，抚辑军民，获马六百余匹，海舟一百五艘，粮一十九万余石。和遣袁仁暨员外余善招谕兴化、漳、泉诸路。其福宁等州县之未附者，分兵徇之。<br>
<br>
　　太祖洪武元年春正月，元兴化守将叶万户弃州遁，耆民李子成等率众诣汤和降。和遣都指挥俞良辅往守之。于是莆田等十三县皆降，和进攻延平。胡廷美、何文辉等率师至建宁，元守将同佥达里麻、参政陈子琦集僚佐谋曰：“闻明兵骁勇，自入杉关，诸镇望风瓦解，其锋不可当。今吾城中军士，不下万余。储蓄尚富，可以拒守，不可与战。彼攻吾城不克，必将自逸。吾因而乘之，可以得志。”众皆曰：“然。”由是备御甚坚。廷美等进围之，数挑战，达里麻等固守不出。廷美督兵环其四门，昼夜急攻之。达里麻不能支，夜潜至副将军何文辉营纳款。诘旦，总管翟乜先不花亦率众诣文辉降，廷美怒二人不诣已，欲屠其城。文辉曰：“与公同受命至此，为安百姓耳！城降，欲以私忿杀人，可乎！”乃止。壬辰，整军入，秋毫无犯。执参政陈子琦送京师，获将士人马银粮以万计，命指挥费子贤领兵守之。<br>
<br>
　　汤和、廖永忠等进兵取延平。垂发，先遣使招谕友定。友定大会诸将，杀使者，取血置酒中盟诸将，慷慨饮之，誓以死报元。大兵遂至延平，隔水而阵。分一军渡水，攻其西门。友定战不利，归谓诸将：“敌千里远斗，气锐，慎毋战；战徒杀吏士耳。吾墉山堑壑，蓄犀器，饱士，为持久计困之。”众曰：“善。”遂乘城守。日夜勒吏士击刁斗，被甲偶立，不得更番休息，守者怨甚。会诸将欲出战，友定不许。数请不已，友定遂疑其部将萧院判、刘守仁有携贰心。收萧院判杀之，夺守仁兵。守仁降，士卒多u城走者。围十日，城中军局火炮声发，明兵疑有内应，急击破之。友定知事已迫，乃与枢密副使谢英辅、参政文殊海牙诀曰：“公等善为计，吾为元死耳！”坐省堂，按剑仰药饮尽。英辅与达鲁花赤白哈麻具服北向拜，自经死。文殊海牙、赖正孙等开门降。<br>
<br>
　　庚子，大兵入城，舆友定出。俄值大雷雨，复苏。其子海自将乐来就死，并执送京师。太祖面诘曰：“元已亡，若为谁守？杀我胡将军，又不内使者，今何惫也。”友定恚曰：“已矣，毋多谈，安得加我死乎！”遂并其子弃市。<br>
<br>
　　胡廷美等进兵克兴化。遣建阳降将曹复畴招谕汀州及宁化、连城等县。元汀州守将陈国珍纳款。于是泉州、漳州、潮州郡县相继降。置延平卫，廷美以部将蔡玉守之。<br>
<br>
　　六月甲子，友定故将金子隆、冯谷保等复率众寇延平，玉击败之，追至沙县青云寨，子隆负险自守。会建宁指挥沭英攻铅山，上命英以兵会和。丙寅，英引兵夹攻破之，擒谷保。戊辰，命平章李文忠率兵讨金子隆等。<br>
<br>
　　闰七月，李文忠帅师攻清化、宁化诸山寨，擒金子隆及其余党，诛之，闽地悉平。<br>
<br>
　　谷应泰曰：<br>
<br>
　　太祖之取闽也，尝分兵从两道入。胡廷美、何文辉由陆路，汤和、廖永忠督海师。而其时为元守封疆者，则福清人陈友定也。友定以布衣谈兵，谒州判蔡公安，从攻延、邵诸山贼，起家巡检，历功擢行省平章，何其伟也。乃其为人勇沈，喜游侠，捐躯报仇，不问生产。又且明兵压境，义无反顾，杀使者，盟诸将，婴城固守，誓死报元，岂非荦荦尤异者欤！<br>
<br>
　　方群雄割据，中原云扰之时，友定藉海舶之利，乘关门之险，北引东瓯，南襟岭表，练兵积粟，端制一方，则无诸之业，闽越王之尊，可坐而致也。又不然，则如徐煜之在江南，钱m之据吴、越，持虚名以奉唐，挈土地以归宋，列爵王侯，不失富贵，亦数世之利也。乃友定计不出此，始终为元，延平垂破，慷慨就死，仰药复苏，父子骈戮，亦足愧智士之持两端，人臣之怀二心者矣。虽其间胡深之杀颇有狐疑，刘守仁之降，亦多猜刻，定之方略，要亦未称尽善。而英辅与哈麻，以自经告终，金子隆与冯谷保，又血战致毙盖若田横既死，义士悉从，李芾自裁，潭城皆尽，岂非激于忠勇，奋臂不顾者耶！<br>
<br>
　　然予独怪至正之末，犹德佑之末也。内则判官离次，外则委印弃城一矢加遗，望风相属。乃其部落多奔溃，而闽人独为扼守，京畿多散亡，而闽地独能死守者，岂汉室将衰，边庭请附，晋家解纽，张骏称藩，荒裔绝域，固未测中朝之虚实也。<br>
<br>
<br>				</td>
			</tr>
			<tr>
				<td colspan="2">
				<hr></td>
			</tr>
			<tr>
				<td style="font-size: 11.5pt" colspan="2">		
<a href="http://www.my285.com/">梦远书城(<font face="华文新魏">my285.com</font>)</a></td>
			</tr>
			<tr>
				<td align="center" colspan="2"><a href="05.htm">上一页</a>&nbsp;<a href="index.htm">回目录</a>&nbsp;<a href="http://www.my285.com/">回首页</a>&nbsp;<a href="07.htm">下一页</a>&nbsp;<script src="http://www.my285.com/41tf/fy.js"></script></td>
			</tr>
		</table>
		</center>

<center>
<script src="http://www.my285.com/41tf/01x.js"></script>
<script src="http://www.my285.com/41tf/wd.js"></script></center>


<center><script src="../../41tf/WB.js"></script></center>
<script src="../../41tf/wdp.js"></script>
<script src="../../41tf/wdt.js"></script>
<div style='display:"none"'><script src="../../41tf/tj.js"></script></div>


</body>


<!-- Mirrored from www.my285.com/shishu/msjs/06.htm by HTTrack Website Copier/3.x [XR&CO'2007], Thu, 21 Mar 2013 06:09:05 GMT -->
</html>
