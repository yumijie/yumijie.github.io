<html>

<!-- Mirrored from www.my285.com/shishu/bqs/026.htm by HTTrack Website Copier/3.x [XR&CO'2007], Thu, 21 Mar 2013 05:21:33 GMT -->
<head>
<meta http-equiv="Content-Type" content="text/html; charset=gb2312">
<title>梦远书城_北齐书(唐・李百药) </title>
<link rel="stylesheet" href="wyt.css">

</head>
<center><script src="http://www.my285.com/41tf/DH1.js"></script></center>
<table border="0" width="100%" cellspacing="0" cellpadding="0" background="../../41tf/bj1.gif">
<tr><td align="center">
<script src="../../41tf/DH0.js"></script></td></tr></table>
<center><script src="../../41tf/DH.js"></script></center>
<div align="center">
<script src="http://www.my285.com/41tf/dd.js"></script>
<script src="http://www.my285.com/41tf/gds.js"></script></div><body bgcolor="#f7f7e7" topmargin="2" leftmargin="0" rightmargin="0" bottommargin="0">
<div align="center"><img src="logo.gif" width="165" height="41"></div>
<div align="center"><hr color="#B9F2BC" width=85%></div>
<div align=center><table width=85%>
   <tr><td align=right style="font-size:12pt; color: #079912; letter-spacing: 1px; line-height: 25px;">卷二十六&nbsp;&nbsp;列传第十八

</span></td></tr></table></div><p>
<div align="center"><center>
<table border="0" width="85%">
  <tr>
    <td style="font-size:12pt;line-height:150%;">
<br>
<br>　　薛`  敬显俊  平鉴
<br>
<br>　　薛`，字昙珍，河南人。其先代人，本姓叱干氏。父彪子，魏徐州刺史。`形
貌魁伟，少以干用称。为典客令，每引客见，仪望甚美。魏帝召而谓之曰：“卿风
度峻整，姿貌秀异，后当升进，何以处官？”`曰：“宗庙之礼，不敢不敬，朝廷
之事，不敢不忠，自此以外，非庸臣所及。”正光中，行洛阳令，部内肃然。有犯
法者，未加拷掠，直以辞理穷核，多得其情。于是豪猾畏威，事务简静。时以久旱，
京师见囚悉召集华林，理问冤滞，洛阳系狱，唯有三人。魏孝明嘉之，赐缣百匹。
迁吏部，尚书崔亮奏立停年之格，不简人才，专问劳旧。`上书，言：“黎元之命，
系于长吏，若得其人，则苏息有地，任非其器，为患更深。若使选曹唯取年劳，不
简贤否，便义均行雁，次若贯鱼，执簿呼名，一吏足矣，数人而用，何谓铨衡？请
不依此。”书奏不报。后因引见，复进谏曰：“共治天下，本属百官。是以汉朝常
令三公大臣举贤良方正、有道直言之士，以为长吏，监抚黎元。自晋末以来，此风
遂替。今四方初定，务在养民。臣请依汉氏更立四科，令三公贵臣各荐时贤，以补
郡县，明立条格，防其阿党之端。”诏下公卿议之，事亦寝。
<br>
<br>　　元天穆讨邢杲也，以`为行台尚书。时元颢已据城。天穆集文武议其所先。
议者咸以杲众甚盛，宜先经略。`以为邢杲聚众无名，虽强犹贼；元颢皇室昵亲，
来称义举，此恐难测。杲鼠盗狗窃，非有远志，宜先讨颢。天穆以群情所欲，遂先
讨杲。杲降军还，颢遂入洛。天穆谓`曰：“不用君言，乃至于此。”
<br>
<br>　　天平初，高祖引为丞相长史。`宿有能名，深被礼遇，军国之事，多所闻知。
`亦推诚尽节，屡进忠谠。高祖大举西伐，将度蒲津。`谏曰：“西贼连年饥馑，
无可食啖，故冒死来入陕州，欲取仓粟。今高司徒已围陕城，粟不得出。但置兵诸
道，勿与野战，比及来年麦秋，人民尽应饿死，宝炬、黑獭，自然归降。愿王无渡
河也。”侯景亦曰：“今者之举，兵众极大，万一不捷，卒难收敛。不如分为二军，
相继而进，前军若胜，后军合力，前军若败，后军承之。”高祖皆不纳，遂有沙苑
之败。累迁尚书仆射，卒。临终敕其子敛以时服，逾月便葬，不听干求赠官。自制
丧车，不加雕饰，但用麻为流苏，绳用网络而已。明器等物并不令置。
<br>
<br>　　`久在省闼，闲明簿领，当官剖断，敏速如流。然天性险忌，情义不笃，外似
方格，内实浮动。受纳货贿，曲法舞文，深情刻薄，多所伤害，士民畏恶之。魏东
平王元匡妾张氏淫逸放恣，`初与奸通，后纳以为妇。惑其谗言，逐前妻于氏，不
认其子，家内怨忿，竞相告列，深为世所讥鄙。赠青州刺史。
<br>
<br>　　敬显俊，字孝英，平阳人。少英侠有节操，交结豪杰。为羽林监。高祖临晋州，
俊因使谒见，与语说之，乃启为别驾。及义举，以俊为行台仓部郎中。从攻邺，令
俊督造土山。城拔，又从平西胡。转都官尚书，与诸将征讨，累有功。又从高祖平
寇难，破周文帝。败侯景，平寿春，定淮南。又略地三江口，多筑城戍。累除兖州
刺史，卒。
<br>
<br>　　平鉴，字明达，燕郡蓟人。父胜，安州刺史。鉴少聪敏，颇有志力。受学于徐
遵明，不为章句，虽崇儒业，而有豪侠气。孝昌末，盗贼蜂起，见天下将乱，乃之
洛阳，与慕容俨骑马为友。鉴性巧，夜则胡画，以供衣食。谓其宗亲曰：“运有污
隆，乱极则治。并州戎马之地，尔朱王命世之雄，杖义建旗，奉辞问罪，劳忠竭力，
今也其时。”遂相率奔尔朱荣于晋阳，因陈静乱安民之策。荣大奇之，即署参军前
锋，从平巩、密，每阵先登。除抚军、襄州刺史。
<br>
<br>　　高祖起义信都，鉴自归。高祖谓鉴曰：“日者皇纲中弛，公已早竭忠诚。今尔
朱披猖，又能去逆从善。摇落之时，方识松筠。”即启授征西。怀州刺史。
<br>
<br>　　鉴奏请于州西故轵道筑城以防遏西寇，朝廷从之。寻而西魏来攻。是时新筑之
城，粮仗未集，旧来乏水，众情大惧。南门内有一井，随汲即竭。鉴乃具衣冠俯井
而祝，至旦有井泉涌溢，合城取之。魏师败还，以功进位开府仪同三司。
<br>
<br>　　时和士开以佞幸势倾朝列，令人求鉴爱妾刘氏，鉴即送之。仍谓人曰：“老公
失阿刘，与死何异。要自为身作计，不得不然。”由是除齐州刺史。鉴历牧八州，
再临怀州，所在为吏所思，立碑颂德。入为都官尚书令。

</span></td>
  </tr>
<tr><td align=center><a href="index.htm"><span style="font-size:12pt; color: #079912; letter-spacing: 1px; line-height: 25px;">返&nbsp;&nbsp;回</span></a>&nbsp;&nbsp;&nbsp;&nbsp;<a href="027.htm"><span style="font-size:12pt; color: #079912; letter-spacing: 1px; line-height: 25px;">下一页</span></a></td></tr>
</table>
</center></div>
<div align="center"><center>
<table border=0 width=100% cellspacing=0 cellpadding=0>
<tr><td width='100%' height='12'><img src='http://www.my285.com/shishu/bqs/images/dot.gif' border='0' width='1' height='1'></td></tr>
<tr>
 <td align='center' style='line-height: 25px;'><b style='font-size: 8pt; font-family: Arial;'><a href="http://www.my285.com/"><span style="font-size: 11.5pt">梦远书城(<font face="华文新魏">my285.com</font>)</span></a>
</td></tr></table>
</center></div>
<div align="center">
<script src="http://www.my285.com/41tf/gdx.js"></script>
<script src="http://www.my285.com/41tf/wd.js"></script></div>


<center><script src="../../41tf/WB.js"></script></center>
<script src="../../41tf/wdp.js"></script>
<script src="../../41tf/wdt.js"></script>
<div style='display:"none"'><script src="../../41tf/tj.js"></script></div>

</body>

<!-- Mirrored from www.my285.com/shishu/bqs/026.htm by HTTrack Website Copier/3.x [XR&CO'2007], Thu, 21 Mar 2013 05:21:34 GMT -->
</html>
