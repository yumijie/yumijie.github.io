<html>


<!-- Mirrored from www.my285.com/shishu/shiji2/052.htm by HTTrack Website Copier/3.x [XR&CO'2007], Thu, 21 Mar 2013 05:05:02 GMT -->
<head>
<meta http-equiv="Content-Type" content="text/html; charset=gb2312">

<title>史记・齐悼惠王世家_梦远书城</title>
<style><!--
a {text-decoration:none}
a:hover {color: blue;text-decoration:underline}
-->
</style>
</head>
<center><script src="http://www.my285.com/41tf/DH1.js"></script></center>
<table border="0" width="100%" cellspacing="0" cellpadding="0" background="../../41tf/bj1.gif">
<tr><td align="center">
<script src="../../41tf/DH0.js"></script></td></tr></table>
<center><script src="../../41tf/DH.js"></script></center>
<div align="center">
<script src="http://www.my285.com/41tf/dd.js"></script>
<script src="http://www.my285.com/41tf/gds.js"></script></div>
<body bgcolor="#C0C0C0" topmargin="0" leftmargin="0" marginwidth="0" 
marginheight="0" rightmargin="0" link="#008282" vlink="#008282"><div align="center">
<table border="0" width="80%" style="line-height: 150%">
<td>
		<a href="http://www.my285.com/"><font color="#008080">梦远书城</font></a><font 
  color="#008080"> &gt; </font><a href="index.htm"><font color="#008080">史记</font></a><font 
  color="#008080"> &gt;</font></td>	
<tr>
<td style="font-size: 18pt; color: #990000; font-weight: bold; font-family:楷体_GB2312" 
align="center" height="50">		齐悼惠王世家</td>	<tr>
		<td><hr>
		<br>
		　　齐悼惠王刘肥者，高祖长庶男也。其母外妇也，曰曹氏。高祖六年，立肥为齐王，食七十城，诸民能齐言者皆予齐王。<br>
		<br>
		　　齐王，孝惠帝兄也。孝惠帝二年，齐王入朝。惠帝与齐王燕饮，亢礼如家人。吕太后怒，且诛齐王。齐王惧不得脱，乃用其内史勋计，献城阳郡，以为鲁元公主汤沐邑。吕太后喜，乃得辞就国。<br>
		<br>
		　　悼惠王即位十三年，以惠帝六年卒。子襄立，是为哀王。<br>
		<br>
		　　哀王元年，孝惠帝崩，吕太后称制，天下事皆决於高后。二年，高后立其兄子郦侯吕台为吕王，割齐之济南郡为吕王奉邑。<br>
		<br>
		　　哀王三年，其弟章入宿卫於汉，吕太后封为p虚侯，以吕禄女妻之。後四年，封章弟兴居为东牟侯，皆宿卫长安中。<br>
		<br>
		　　哀王八年，高后割齐琅邪郡立营陵侯刘泽为琅邪王。<br>
		<br>
		　　其明年，赵王友入朝，幽死于邸。三赵王皆废。高后立诸吕诸吕为三王，擅权用事。<br>
		<br>
		　　p虚侯年二十，有气力，忿刘氏不得职。尝入待高后燕饮，高后令p虚侯刘章为酒吏。章自请曰：“臣，将种也，请得以军法行酒。”高后曰：“可。”酒酣，章进饮歌舞。已而曰：“请为太后言耕田歌。”高后鹤有笾，笑曰：“顾而父知田耳。若生而为王子，安知田乎？”章曰：“臣知之。”太后曰：“试为我言田。”章曰：“深耕b种，立苗欲疏，非其种者，I而去之。”吕后默然。顷之，诸吕有一人醉，亡酒，章追，拔剑斩之，而还报曰：“有亡酒一人，臣谨行法斩之。”太后左右皆大惊。业已许其军法，无以罪也。因罢。自是之後，诸吕惮p虚侯，虽大臣皆依p虚侯，刘氏为益。<br>
		<br>
		　　其明年，高后崩。赵王吕禄为上将军，吕王产为相国，皆居长安中，聚兵以威大臣，欲为乱。p虚侯章以吕禄女为妇，知其谋，乃使人阴出告其兄齐王，欲令发兵西，p虚侯、东牟侯为内应，以诛诸吕，因立齐王为帝。<br>
		<br>
		　　齐王既闻此计，乃与其舅父驷钧、郎中令祝午、中尉魏勃阴谋发兵。齐相召平闻之，乃发卒卫王宫。魏勃绐召平曰：“王欲发兵，非有汉虎符验也。而相君围王，固善。勃请为君将兵卫卫王。”召平信之，乃使魏勃将兵围王宫。勃既将兵，使围相府。召平曰：“嗟乎！道家之言‘当断不断，反受其乱’ ，乃是也。”遂自杀。於是齐王以驷钧为相，魏勃为将军，祝午为内史，悉发国中兵。使祝午东诈琅邪王曰：“吕氏作乱，齐王发兵欲西诛之。齐王自以鹤樱年少，不习兵革之事，原举国委大王。大王自高帝将也，习战事。齐王不敢离兵，使臣请大王幸之临见齐王计事，并将齐兵以西平关中之乱。”琅邪王信之，以为然，驰见齐王。齐王与魏勃等因留琅邪王，而使祝午尽发琅邪国而并将其兵。<br>
		<br>
		　　琅邪王刘泽既见欺，不得反国，乃说齐王曰：“齐悼惠王高皇帝长子，推本言之，而大王高皇帝m长孙也，当立。今诸大臣狐疑未有所定，而泽於刘氏最为长年，大臣固待泽决计。今大王留臣无为也，不如使我入关计事。”齐王以为然，乃益具车送琅邪王。<br>
		<br>
		　　琅邪王既行，齐遂举兵西攻吕国之济南。於是齐哀王遗诸侯王书曰：“高帝平定天下，王诸子弟，悼惠王於齐。悼惠王薨，惠帝使留侯张良立臣为齐王。惠帝崩，高后用事，春秋高，听诸吕擅废高帝所立，又杀三赵王，灭梁、燕、赵以王诸吕，分齐国为四。忠臣进谏，上惑乱不听。今高后崩，皇帝春秋富，未能治天下，固恃大臣诸。今诸吕又擅自尊官，聚兵严威，劫列侯忠臣，矫制以令天下，宗庙所以危。今寡人率兵入诛不当为王者。”<br>
		<br>
		　　汉闻齐发兵而西，相国吕产乃遣大将军灌婴东击之。灌婴至荥阳，乃谋曰：“诸吕将兵居关中，欲危刘氏而自立。我今破齐还报，是益吕氏资也。”乃留兵屯荥阳，使使喻齐王及诸侯，与连和，以待吕氏之变而共诛之。齐王闻之，乃西取其故济南郡，亦屯兵於齐西界以待约。<br>
		<br>
		　　吕禄、吕产欲作乱关中，p虚侯与太尉勃、丞相平等诛之。p虚侯首先斩吕产，於是太尉勃等乃得尽诛诸吕。而琅邪王亦从齐至长安。<br>
		<br>
		　　大臣议欲立齐王，而琅邪王及大臣曰：“齐王母家驷钧，恶戾，虎而冠者也。方以吕氏故几乱天下，今又立齐王，是欲复为吕氏也。代王母家薄氏，君子长者；且代王又亲高帝子，於今见在，且最为长。以子则顺，以善人则大臣安。”於是大臣乃谋迎立代王，而遣p虚侯以诛吕氏事告齐王，令罢兵。<br>
		<br>
		　　灌婴在荥阳，闻魏勃本教齐王反，既诛吕氏，罢齐兵，使使召责问魏勃。勃曰：“失火之家，岂暇先言大人而後救火乎！”因退立，股战而栗，恐不能言者，终无他语。灌将军熟视笑曰：“人谓魏勃勇，妄庸人耳，何能为乎！”乃罢魏勃。魏勃父以善鼓琴见秦皇帝。及魏勃少时，欲求见齐相曹参，家贫无以自通，乃常独早夜埽齐相舍人门外。相舍人怪之，以为物，而伺之，得勃。勃曰：“原见相君，无因，故为子埽，欲以求见。”於是舍人见勃曹参，因以为舍人。一为参御，言事，参以为贤，言之齐悼惠王。悼惠王召见，则拜为内史。始，悼惠王得自置二千石。及悼惠王卒而哀王立，勃用事，重於齐相。<br>
		<br>
		　　王既罢兵归，而代王来立，是为孝文帝。<br>
		<br>
		　　孝文帝元年，尽以高后时所割齐之城阳、琅邪、济南郡复与齐，而徙琅邪王王燕，益封p虚侯、东牟侯各二千户。<br>
		<br>
		　　是岁，齐哀王卒，太子立，是为文王。<br>
		<br>
		　　齐文王元年，汉以齐之城阳郡立p虚侯为城阳王，以齐济北郡立东牟侯为济北王。<br>
		<br>
		　　二年，济北王反，汉诛杀之，地入于汉。<br>
		<br>
		　　後二年，孝文帝尽封齐悼惠王子罢军等七人皆为列侯。<br>
		<br>
		　　齐文王立十四年卒，无子，国除，地入于汉。<br>
		<br>
		　　後一岁，孝文帝以所封悼惠王子分齐为王，齐孝王将闾以悼惠王子杨虚侯为齐王。故齐别郡尽以王悼惠王子：子志为济北王，子辟光为济南王，子贤为川王，子n为胶西王，子雄渠为胶东王，与城阳、齐凡七王。<br>
		<br>
		　　齐孝王十一年，吴王濞、楚王戊反，兴兵西，告诸侯曰“将诛汉贼臣晁错以安宗庙”。胶西、胶东、川、济南皆擅发兵应吴楚。欲与齐，齐孝王狐疑，城守不听，三国兵共围齐。齐王使路中大夫告於天子。天子复令路中大夫还告齐王：“善坚守，吾兵今破吴楚矣。”路中大夫至，三国兵围临数重，无从入。三国将劫与路中大夫盟，曰：“若反言汉已破矣，齐趣下三国，不且见屠。”路中大夫既许之，至城下，望见齐王，曰：“汉已发兵百万，使太尉周亚夫击破吴楚，方引兵救齐，齐必坚守无下！”三国将诛路中大夫。<br>
		<br>
		　　齐初围急，阴与三国通谋，约未定，会闻路中大夫从汉来，喜，及其大臣乃复劝王毋下三国。居无何，汉将栾布、平阳侯等兵至齐，击破三国兵，解齐围。已而复闻齐初与三国有谋，将欲移兵伐齐。齐孝王惧，乃饮药自杀。景帝闻之，以为齐首善，以迫劫有谋，非其罪也，乃立孝王太子寿为齐王，是为懿王，续齐後。而胶西、胶东、济南、川王咸诛灭，地入于汉。徙济北王王川。齐懿王立二十二年卒，子次景立，是为厉王。<br>
		<br>
		　　齐厉王，其母曰纪太后。太后取其弟纪氏女为厉王后。王不爱纪氏女。太后欲其家重宠，令其长女纪翁主入王宫，正其後宫，毋令得近王，欲令爱纪氏女。王因与其姊翁主奸。<br>
		<br>
		　　齐有宦者徐甲，入事汉皇太后。皇太后有爱女曰成君，成君非刘氏，太后怜之。成君有女名娥，太后欲嫁之於诸侯，宦者甲乃请使齐，必令王上书请娥。皇太后喜，使甲之齐。是时齐人主父偃知甲之使齐以取后事，亦因谓甲：“即事成，幸言偃女原得充王後宫。”甲既至齐，风以此事。纪太后大怒，曰：“王有后，後宫具备。且甲，齐贫人，急乃为宦者，入事汉，无补益，乃欲乱吾王家！且主父偃何为者？乃欲以女充後宫！”徐甲大穷，还报皇太后曰：“王已原尚娥，然有一害，恐如燕王。”燕王者，与其子昆弟奸，新坐以死，亡国，故以燕感太后。太后曰：“无复言嫁女齐事。”事浸浔闻於天子。主父偃由此亦与齐有s。<br>
		<br>
		　　主父偃方幸於天子，用事，因言：“齐临十万户，市租千金，人众殷富，巨於长安，此非天子亲弟爱子不得王此。今齐王於亲属益疏。”乃从容言：“吕太后时齐欲反，吴楚时孝王几为乱。今闻齐王与其姊乱。”於是天子乃拜主父偃为齐相，且正其事。主父偃既至齐，乃急治王後宫宦者为王通於姊翁主所者，令其辞证皆引王。王年少，惧大罪为吏所执诛，乃饮药自杀。绝无後。<br>
		<br>
		　　是时赵王惧主父偃一出废齐，恐其渐疏骨肉，乃上书言偃受金及轻重之短。天子亦既囚偃。公孙弘言：“齐王以忧死毋後，国入汉，非诛偃无以塞天下之望。”遂诛偃。<br>
		<br>
		　　齐厉王立五年死，毋後，国入于汉。<br>
		<br>
		　　齐悼惠王後尚有二国，城阳及川。川地比齐。天子怜齐，为悼惠王冢园在郡，割临东环悼惠王冢园邑尽以予川，以奉悼惠王祭祀。<br>
		<br>
		　　城阳景王章，齐悼惠王子，以p虚侯与大臣共诛诸吕，而章身首先斩相国吕王产於未央宫。孝文帝既立，益封章二千户，赐金千斤。孝文二年，以齐之城阳郡立章为城阳王。立二年卒，子喜立，是为共王。<br>
		<br>
		　　共王八年，徙王淮南。四年，复还王城阳。凡三十三年卒，子延立，是为顷王。<br>
		<br>
		　　顷王二十年卒，子义立，是为敬王。敬王九年卒，子武立，是为惠王。惠王十一年卒，子顺立，是为荒王。荒王四十六年卒，子恢立，是为戴王。戴王八年卒，子景立，至建始三年，十五岁，卒。<br>
		<br>
		　　济北王兴居，齐悼惠王子，以东牟侯助大臣诛诸吕，功少。及文帝从代来，兴居曰：“请与太仆婴入清宫。”废少帝，共与大臣尊立孝文帝。<br>
		<br>
		　　孝文帝二年，以齐之济北郡立兴居为济北王，与城阳王俱立。立二年，反。始大臣诛吕氏时，p虚侯功尤大，许尽以赵地王p虚侯，尽以梁地王东牟侯。及孝文帝立，闻p虚、东牟之初欲立齐王，故绌其功。及二年，王诸子，乃割齐二郡以王章、兴居。章、兴居自以失职夺功。章死，而兴居闻匈奴大入汉，汉多发兵，使丞相灌婴击之，文帝亲幸太原，以为天子自击胡，遂发兵反於济北。天子闻之，罢丞相及行兵，皆归长安。使棘蒲侯柴将军击破虏济北王，王自杀，地入于汉，为郡。<br>
		<br>
		　　後十年，文帝十六年，复以齐悼惠王子安都侯志为济北王。十一年，吴楚反时，志坚守，不与诸侯合谋。吴楚已平，徙志王川。<br>
		<br>
		　　济南王辟光，齐悼惠王子，以勒侯孝文十六年为济南王。十一年，与吴楚反。汉击破，杀辟光，以济南为郡，地入于汉。<br>
		<br>
		　　川王贤，齐悼惠王子，以武城侯文帝十六年为川王。十一年，与吴楚反，汉击破，杀贤。<br>
		<br>
		　　天子因徙济北王志王川。志亦齐悼惠王子，以安都侯王济北。川王反，毋後，乃徙济北王王川。凡立三十五年卒，谥为懿王。子建代立，是为靖王。二十年卒，子遗代立，是为顷王。三十六年卒，子终古立，是为思王。二十八年卒，子尚立，是为孝王。五年卒，子横立，至建始三年，十一岁，卒。<br>
		<br>
		　　胶西王n，齐悼惠王子，以昌平侯文帝十六年为胶西王。十一年，与吴楚反。汉击破，杀n，地入于汉，为胶西郡。<br>
		<br>
		　　胶东王雄渠，齐悼惠王子，以白石侯文帝十六年为胶东王。十一年，与吴楚反，汉击破，杀雄渠，地入于汉，为胶东郡。<br>
		<br>
		　　太史公曰：诸侯大国无过齐悼惠王。以海内初定，子弟少，激秦之无尺土封，故大封同姓，以填万民之心。及後分裂，固其理也。<br>
		<br>
		　　汉矫秦制，树屏自。表海大国，悉封齐王。吕后肆怒，乃献城阳。哀王嗣立，其力不量。p虚仕汉，功大策长。东牟受赏，称乱贻殃。胶东、济北，雄渠，辟光。齐虽七国，忠孝者昌。<br>
		<BR>========================
<br><a href="http://www.my285.com/"><font color="#000000">梦远书城(my285.com)制作</font></a><hr>
		<p style="line-height: 150%" align="center">
		<a href="053.htm">下一页</a>&nbsp;
<a href="index.htm">回目录</a>&nbsp; <a href="http://www.my285.com/">回首页</a></td>
	</tr>
</table></div>

<div align="center">
<script src="http://www.my285.com/41tf/gdx.js"></script>
<script src="http://www.my285.com/41tf/wd.js"></script></div>


<center><script src="../../41tf/WB.js"></script></center>
<script src="../../41tf/wdp.js"></script>
<script src="../../41tf/wdt.js"></script>
<div style='display:"none"'><script src="../../41tf/tj.js"></script></div>

</body>


<!-- Mirrored from www.my285.com/shishu/shiji2/052.htm by HTTrack Website Copier/3.x [XR&CO'2007], Thu, 21 Mar 2013 05:05:03 GMT -->
</html>
