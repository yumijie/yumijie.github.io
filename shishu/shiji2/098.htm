<html>


<!-- Mirrored from www.my285.com/shishu/shiji2/098.htm by HTTrack Website Copier/3.x [XR&CO'2007], Thu, 21 Mar 2013 05:05:37 GMT -->
<head>
<meta http-equiv="Content-Type" content="text/html; charset=gb2312">

<title>史记・傅靳蒯成列传_梦远书城</title>
<style><!--
a {text-decoration:none}
a:hover {color: blue;text-decoration:underline}
-->
</style>
</head>
<center><script src="http://www.my285.com/41tf/DH1.js"></script></center>
<table border="0" width="100%" cellspacing="0" cellpadding="0" background="../../41tf/bj1.gif">
<tr><td align="center">
<script src="../../41tf/DH0.js"></script></td></tr></table>
<center><script src="../../41tf/DH.js"></script></center>
<div align="center">
<script src="http://www.my285.com/41tf/dd.js"></script>
<script src="http://www.my285.com/41tf/gds.js"></script></div>
<body bgcolor="#C0C0C0" topmargin="0" leftmargin="0" marginwidth="0" 
marginheight="0" rightmargin="0" link="#008282" vlink="#008282"><div align="center">
<table border="0" width="80%" style="line-height: 150%">
<td>
		<a href="http://www.my285.com/"><font color="#008080">梦远书城</font></a><font 
  color="#008080"> &gt; </font><a href="index.htm"><font color="#008080">史记</font></a><font 
  color="#008080"> &gt;</font></td>	
<tr>
<td style="font-size: 18pt; color: #990000; font-weight: bold; font-family:楷体_GB2312" 
align="center" height="50">		傅靳蒯成列传</td>	<tr>
		<td><hr>
		<br>
		　　阳陵侯傅宽，以魏五大夫骑将从，为舍人，起横阳。从攻安阳、杠里，击赵贲军於开封，及击杨熊曲遇、阳武，斩首十二级，赐爵卿。从至霸上。沛公立为汉王，汉王赐宽封号共德君。从入汉中，迁为右骑将。从定三秦，赐食邑雕阴。从击项籍，待怀，赐爵通德侯。从击项冠、周兰、龙且，所将卒斩骑将一人敖下，益食邑。<br>
		<br>
		　　属淮阴，击破齐历下军，击田解。属相国参，残博，益食邑。因定齐地，剖符世世勿绝，封为阳陵侯，二千六百户，除前所食。为齐右丞相，备齐。五岁为齐相国。<br>
		<br>
		　　四月，击陈g，属太尉勃，以相国代丞相哙击g。一月，徙为代相国，将屯。二岁，为代丞相，将屯。<br>
		<br>
		　　孝惠五年卒，谥为景侯。子顷侯精立，二十四年卒。子共侯则立，十二年卒。子侯偃立，三十一年，坐与淮南王谋反，死，国除。<br>
		<br>
		　　信武侯靳歙，以中涓从，起宛朐。攻济阳。破李由军。击秦军亳南、开封东北，斩骑千人将一人，首五十七级，捕虏七十三人，赐爵封号临平君。又战蓝田北，斩车司马二人，骑长一人，首二十八级，捕虏五十七人。至霸上。沛公立为汉王，赐歙爵建武侯，迁为骑都尉。<br>
		<br>
		　　从定三秦。别西击章平军於陇西，破之，定陇西六县，所将卒斩车司马、候各四人，骑长十二人。从东击楚，至彭城。汉军败还，保雍丘，去击反者王武等。略梁地，别将击邢说军南，破之，身得说都尉二人，司马、候十二人，降吏卒四千一百八十人。破楚军荥阳东。三年，赐食邑四千二百户。<br>
		<br>
		　　别之河内，击赵将贲郝军朝歌，破之，所将卒得骑将二人，车马二百五十匹。从攻安阳以东，至棘蒲，下七县。别攻破赵军，得其将司马二人，候四人，降吏卒二千四百人。从攻下邯郸。别下平阳，身斩守相，所将卒斩兵守、郡守各一人，降。从攻朝歌、邯郸，及别击破赵军，降邯郸郡六县。还军敖仓，破项籍军成皋南，击绝楚道，起荥阳至襄邑。破项冠军鲁下。略地东至缯、郯、下邳，南至蕲、竹邑。击项悍济阳下。还击项籍陈下，破之。别定江陵，降江陵柱国、大司马以下八人，身得江陵王，生致之雒阳，因定南郡。从至陈，取楚王信，剖符世世勿绝，定食四千六百户，号信武侯。<br>
		<br>
		　　以骑都尉从击代，攻韩信平城下，还军东垣。有功，迁为车骑将军，并将梁、赵、齐、燕、楚车骑，别击陈g丞相敞，破之，因降曲逆。从击黥布有功，益封定食五千三百户。凡斩首九十级，虏百三十二人；别破军十四，降城五十九，定郡、国各一，县二十三；得王、柱国各一人，二千石以下至五百石三十九人。<br>
		<br>
		　　高后五年，歙卒，谥为肃侯。子亭代侯。二十一年，坐事国人过律，孝文後三年，夺侯，国除。<br>
		<br>
		　　蒯成侯者，沛人也，姓周氏。常为高祖参乘，以舍人从起沛。至霸上，西入蜀、汉，还定三秦，食邑池阳。东绝甬道，从出度平阴，遇淮阴侯兵襄国，军乍利乍不利，终无离上心。以为信武侯，食邑三千三百户。高祖十二年，以为蒯成侯，除前所食邑。<br>
		<br>
		　　上欲自击陈g，蒯成侯泣曰：“始秦攻破天下，未尝自行。今上常自行，是为无人可使者乎？”上以为“爱我”，赐入殿门不趋，杀人不死。<br>
		<br>
		　　至孝文五年，以寿终，谥为贞侯。子昌代侯，有罪，国除。至孝景中二年，封子居代侯。至元鼎三年，居为太常，有罪，国除。<br>
		<br>
		　　太史公曰：阳陵侯傅宽、信武侯靳歙皆高爵，从高祖起山东，攻项籍，诛杀名将，破军降城以十数，未尝困辱，此亦天授也。蒯成侯周操心坚正，身不见疑，上欲有所之，未尝不垂涕，此有伤心者然，可谓笃厚君子矣。<br>
		<br>
		　　阳陵、信武，结发从汉。动叶人谋，功实天赞。定齐破项，我军常冠，蒯成委质，夷险不乱。主上称忠，人臣]腕。<br>
		<BR>========================
<br><a href="http://www.my285.com/"><font color="#000000">梦远书城(my285.com)制作</font></a><hr>
		<p style="line-height: 150%" align="center">
		<a href="099.htm">下一页</a>&nbsp;
<a href="index.htm">回目录</a>&nbsp; <a href="http://www.my285.com/">回首页</a></td>
	</tr>
</table></div>

<div align="center">
<script src="http://www.my285.com/41tf/gdx.js"></script>
<script src="http://www.my285.com/41tf/wd.js"></script></div>


<center><script src="../../41tf/WB.js"></script></center>
<script src="../../41tf/wdp.js"></script>
<script src="../../41tf/wdt.js"></script>
<div style='display:"none"'><script src="../../41tf/tj.js"></script></div>

</body>


<!-- Mirrored from www.my285.com/shishu/shiji2/098.htm by HTTrack Website Copier/3.x [XR&CO'2007], Thu, 21 Mar 2013 05:05:38 GMT -->
</html>
