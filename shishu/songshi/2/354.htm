<html>


<!-- Mirrored from www.my285.com/shishu/songshi/2/354.htm by HTTrack Website Copier/3.x [XR&CO'2007], Thu, 21 Mar 2013 05:40:41 GMT -->
<head>
<meta http-equiv="Content-Type" content="text/html; charset=gb2312">
<title>宋史_列传第一百一十三</title>
<style><!--
a {text-decoration:none}
a:hover {color: blue;text-decoration:underline}
-->
</style>
</head>
<center><script src="http://www.my285.com/41tf/DH1.js"></script></center>
<table border="0" width="100%" cellspacing="0" cellpadding="0" background="../../../41tf/bj1.gif">
<tr><td align="center">
<script src="../../../41tf/DH0.js"></script></td></tr></table>
<center><script src="../../../41tf/DH.js"></script></center>
<div align="center">
<script src="http://www.my285.com/41tf/dd.js"></script>
<script src="http://www.my285.com/41tf/gds.js"></script></div>
<body bgcolor="#C0C0C0" text="#000000" link="##008282" vlink="#008282" 
topmargin="2" leftmargin="0" rightmargin="0" bottommargin="0"><div align="center">
<table border="0" width="80%" style="line-height: 150%">
<td>
		<a href="http://www.my285.com/"><font color="#008080">梦远书城</font></a><font 
  color="#008080"> &gt; </font><a href="index.htm"><font color="#008080">宋史</font></a><font 
  color="#008080"> &gt;</font></td>	<tr>
		
		<td><font color="#008080">
		</font>&nbsp;&nbsp;&nbsp;&nbsp; <font face="楷体_GB2312">&nbsp;&nbsp;&nbsp;&nbsp;
		<font size="5" color="#9F0000">&nbsp;&nbsp;&nbsp;&nbsp;&nbsp;&nbsp;&nbsp; 
		    列传第一百一十三</font></font><hr>&nbsp;<br>
		 <br>
		&nbsp;<br>
		<br>
		　　沈铢 弟锡 路昌衡 谢文 陆蕴 黄 姚佑 楼异 沉积中 李伯宗汪 何常 叶祖洽 时彦 霍端友 俞栗 蔡o<br>
		<br>
		　　沈铢，字子平，真州扬子人。父季长，王安石妹婿也。铢少从安石学，进士高第，至国子直讲。季长领监事，改审官主簿，坐虞蕃事免归。元佑置诉理所，被罪者争自列，铢独不言。<br>
		<br>
		　　绍圣初，起为太学博士、秘书省正字、崇政殿说书，受旨同编类元佑臣僚章疏。以进讲为解，拜右司谏，辞，改起居郎、权中书舍人。吴居厚除户部尚书，铢论其使京东时聚敛，诏具实状，不能对，罚金。讲《诗・南山有台》，至“万寿无期”，以为此太平之基，立而可久之应，哲宗屡首肯之。真拜中书舍人兼侍讲，俄引疾，以龙图阁待制知宣州卒。弟锡。<br>
		<br>
		　　锡字子昭，以王安礼任，为鄂州司户参军。崇宁初，为讲议司检讨。蔡京方铨次元符上书人，欲定罪，锡曰：“远方之士，未能知朝廷好恶，若概罪之，恐非敦世厉俗之道。”京不从。除卫尉丞，迁祠部员外郎，提点江东刑狱、知婺州。入为左司员外郎，兼定、嘉二王侍讲，进太常少卿，拜兵部侍郎，以徽猷阁待制知应天府，徙江宁。<br>
		<br>
		　　张怀素诛，朝廷疑其党有脱者，江、淮间往往以诬告兴狱。锡至郡，有告者，按之，则妄也。具疏于朝，由是他郡系者皆得释。历知海、泰、汝、宣四州，以通议大夫致仕。卒，赠宣奉大夫。<br>
		<br>
		　　路昌衡，字持正，开封祥符人。起进士，至太常博士。参鞫陈世儒狱，逮治苛峻，至士大夫及命妇，皆不免。迁右司员外郎，历江淮发运、陕西转运副使，知广州，徙荆南，又徙潭州，加直龙图阁、知庆州。<br>
		<br>
		　　绍圣中，召为卫尉、大理卿，迁工部侍郎，俄以宝文阁待制知开封府。李清臣有狂妇人之诉，昌衡致之重辟。出知瀛州，徙永兴军，进直学士、知成都。<br>
		<br>
		　　徽宗立，应诏上书曰：“频年以来，西方用兵，致兴大役，利源害政，佞臣蔽主，四者皆阴之过盛。自陕以西，民力伤残，人不聊生。灾异之变，生于天地之不和，起于人心之怨望。故妖星出见，大河横决，秋雨霖淫，诸路饥馑，殍死道路，妻子弃捐，破析赀储，以应星火之令。勤劳憔悴，多不生还，人心如此，而欲其无怨，难矣。”<br>
		<br>
		　　俄坐清臣狱事，责司农少卿，分司，居郢州。明年，起为滁州、定州，复直学士、知开封府。乞严告捕虚妄之法，以靖讦诉。徙南京留守，又坐前上书事落职，入党籍，卒。宣和五年，赠龙图阁学士。<br>
		<br>
		　　谢文，字圣藻，陈州人。进士甲科，教授大名府。元丰中，上疏言：“臣下推行新法，多失本意，而榜笞禁锢，民受其虐，掊克聚敛，不胜多门。其不急之征，非理之取，宜罢减之。”大臣以为讪朝廷，议置之罪。神宗曰：“彼谓奉法者非其人尔，匪讪也。”<br>
		<br>
		　　哲宗时，御史中丞黄履荐为主簿，三年不诣执政府。召对，除秘书省正字，考功、右司员外郎。绍圣末，都水使者议建广武四埽石岸，朝廷命先治岸数十步，以验其可否。黄流湍悍，役人多死，一方甚病，功不可成，而使者申前说愈力。文条别利害，罢其役。<br>
		<br>
		　　徽宗立，擢起居舍人、给事中。诏修《神宗宝训》，文请择当时大政事、大黜陟，节其要旨，而为之说以进。然所论率是王安石，谓神宗能察众多之谤，任之而不贰，于是朋党消而威柄立，他皆放此。辽主洪基殂，使往吊之，令从者变服而入，贬秩二等。<br>
		<br>
		　　崇宁元年，出知濮州。寻治党事，坐元丰上疏及尝诒吕公著书，再谪邵武军，移处州。帝披党籍曰：“朕究知文本末。”命出籍，乃以为集英殿修撰、知济州，卒。<br>
		<br>
		　　子贶，宣和中，为驾部员外郎、知汝州。钦宗时，上封事十篇，论事切至。使于金，还，提点京西北路刑狱。金人犯汝州，贶自襄阳领兵往援之，战死。<br>
		<br>
		　　陆蕴，字敦信，福州侯官人。少知名，登进士第，为太学《春秋》博士。经废员省，改国朝会要所检阅文字。<br>
		<br>
		　　崇宁中，提举河北、两浙学事，召对，言：“元佑异意俗学，既不为我用，近诏不以使一路，而犹得为守令，臣愚未知其可。”遂拜礼部员外郎，转吏部，迁辟雍司业、太常少卿。议原庙不合，黜知瑞金县。还为太常，进国子祭酒、中书舍人。请葺诸州天庆观，立学事司考课法。迁大司成，擢御史中丞。引门下侍郎余深亲嫌自列，徽宗曰：“相避之法，防有司不能尽公尔，侍从吾所信任，岂得下同庶僚乎？”不许。<br>
		<br>
		　　蕴颇论事，尝言：御笔一日数下，而前后相违，非所以重命令；辅相大臣，宦官戚里，赐第营筑，纵撤民居，县官市材于民，而不予直；贵游子弟以从官领闲局，奉朝请，为员猥多，无益于事；又赐予过制，中外用度多于赋入；数幸私室，乖尊卑之分，亦非臣下之福。其言皆中时病。<br>
		<br>
		　　以龙图阁待制知福州，改建州。时弟藻由列曹侍郎出为泉州，过蕴，合乐燕款，闽人以为盛事。加显谟阁直学士，引疾，提举鸿庆宫。方二浙用兵，旁郡皆缮治守备，蕴闻命就道，使者劾为避事，夺职。稍复集英殿修撰，卒。<br>
		<br>
		　　黄，字师是，陈州人。登进士第，历司农主簿，积官提举京西、淮东常平。元丰末，议罢提举官，命末布，舅章属蔡确徙提点开封县镇。迁提点梓州路、两浙刑狱，京东、河北转运副使。<br>
		<br>
		　　哲宗以为监司久，议召用，曾布阴沮之。林希曰：“两女皆嫁苏轼子，所为不正，不宜用。”乃以知陕州，为江、淮发运副使。贺辽主登位，及境，迓者移牒来，称为贺登宝位使。报以受命无“宝”字，拒不受。还除太仆卿，再擢宝文阁待制、知瀛州，徙定州。朝旨籍民兵旁郡，因缘扰困，怀檄不下，而画利害请之，事得寝。卒于官，赠龙图阁直学士。<br>
		<br>
		　　孝友敦睦，世称其内行。苏辙在陈与游，因结昏，其后又与轼友善。绍圣党祸起，以章甥故获免，然亦不得久于朝着焉。<br>
		<br>
		　　姚佑，字伯受，湖州长兴人。元丰末，第进士。徽宗初，除夔州路转运判官。且行，会帝幸禁苑御弓矢，佑奏《圣武临射赋》。帝大悦，留为右正言。历陈绍述之说，迁左司谏。建议置辅郡以拱大畿，进殿中监。六尚局官制成，凡所以享上率属、察举稽违、殿最勤惰之法，皆佑裁定。以亲老请郡，授显谟阁待制、知江宁府。时召捕张怀素，佑追获之，复为殿中监。<br>
		<br>
		　　逾岁，以直学士知郑州，改秦州。或请调熙河弓箭士徙边，以省更戍。佑谓人情怀土重迁，丐以二年为更发之期，满岁乐业而愿留者，乃听。且请择熙、秦富民分丁授地，蠲役借粮，以劝耕植。益广秦之东、西川，建城壁，严保障，以控熙河、泾原。皆从之。复为殿中监，改吏部侍郎，命镇蜀，用母老辞。迁工部尚书，加龙图阁学士，为大名尹，进延康殿学士，复为工部尚书，徙礼部。母丧，除知太原府。<br>
		<br>
		　　县有小胥造冢逼其先墓者，佑疑为厌己，请解官持服。先是，诏许佑悉买墓旁地，遂并徙他冢，小胥不从，故佑持以为说。言者论其挟仇要君，乃止。以提举上清宝宫卒，赠特进，谥曰文禧。”<br>
		<br>
		　　楼异，字试可，明州奉化人。进士高第，调汾州司理参军，徙永兴虞策幕府，监在京文绣院，知大宗正丞，迁度支员外郎。以养亲求知泗州，复为吏部右司员外郎、左司郎中、太府鸿胪卿，除直秘阁、知秀州。<br>
		<br>
		　　政和末，知随州，入辞，请于明州置高丽一司，创百舟，应使者之须，以遵元丰旧制。州有广德湖，垦而为田，收其租可以给用。徽宗纳其说。改知明州，赐金紫。出内帑缗钱六万为造舟费，治湖田七百二十顷，岁得谷三万六千。加直龙图阁、秘阁修撰，至徽猷阁待制。郡资湖水灌溉，为利甚广，往者为民包侵，异令尽泄之垦田。自是苦旱，乡人怨之。<br>
		<br>
		　　在郡五年，既请温之船官自隶以便役，又请越、台之盐以佐费，诏责之曰：“郡自有盐k不能兴，而欲东取诸台，西取诸越，斯乃以邻国为壑也。”睦寇起，善理城戍有绩，进徽猷阁直学士、知平江府，卒。<br>
		<br>
		　　沈积中，常州人。赐进士出身，为辟雍正、户部员外郎，至秘阁修撰、河北转运使，召拜户部侍郎，进尚书，知河间、真定府。积中本王黼所引拔，黼方图燕地，使觇边隙。中书舍人程振语之曰：“当思异时覆族之祸。”积中感其戒，至镇，以书谢振，盛言其不可，振宣告于朝。已而师败于白沟，童贯还，罢积中提举上清宝宫。既得燕山，又命以资政殿学士同知府，未行而卒，或曰为盗所杀，或曰婢杀之，终亦不能明也。贯恶其曩言，追削官职。建炎中，宰相上其书，乃悉复之。<br>
		<br>
		　　李伯宗，字会之，河阳人。第进士，知内丘、咸阳、太康县。建言：“朝廷行方田均税之法，令以丰岁推行。今州县吏，苟简怀异者指熟为灾，而贪进幸赏者掩灾为熟，望深察其违戾，而置诸罚。”括县壮丁为兵，得千人，上其名数与按阅之法。知枢密院蔡卞喜而荐之，提举京畿保甲，使行其说，增籍二万。已而有诉者，陈牒至八百七十，左迁通判相州、提举白波辇运，提点江、淮坑冶铸钱，入为将作少监。<br>
		<br>
		　　开封民有鬻神祠故帽饰以龙者，吏以为乘舆服御，伯宗曰：“此无他，当坐不应为尔。”尹不从，具以请，如伯宗议。历大理卿，入对言：“今情重法轻者许奏请，而情轻法重者不得焉，恐非仁圣忠恕之意。”徽宗纳之。迁刑部侍郎。与王黼不相能，有胥吏微过罢，提举崇福宫。<br>
		<br>
		　　明年，知同州，徙陕西都转运使。以通奉大夫、显谟阁待制卒，赠光禄大夫，谥曰荣。<br>
		<br>
		　　汪首种偃荩宣州旌德人。少从胡瑗学《易》。又学于王安石，着《三经义传》，视肫湟椋又首传其说。熙宁太学成，分录学政。登进士第，调鼎州司理参军、知黟县，入为太学正，累迁国子祭酒，兼定、嘉二王翊善，擢中书舍人，为大司成。议学制不合，以显谟阁待制知婺州，改颖昌，又改陈、寿二州，徙应天府。上章辞行，提举崇福宫。卒，赠宣奉大夫。<br>
		<br>
		　　首圆家侣继熳友В至为正，为司业、祭酒，迄于司成，官以儒名者三十年，一时人士推之。<br>
		<br>
		　　何常，字德固，京兆人。中进士第，为开封府兵曹。绍圣初，或言苏轼主文柄，取士之非毁宗庙者，常预其间，出通判原州。历将作丞、陕西转运判官、熙河转运副使。议者欲贷民金帛，而使入粟塞下。常曰：“车牛转输，民力已病，然未至于死亡者，粟自官出，而民无害也。今强以金帛，使自入粟，惧非贫弱之利。”熙帅及监军劾之，贬秩，徙成都路。<br>
		<br>
		　　中使持御札至，令织戏龙罗二千，绣旗五百。常奏：“旗者，军器之饰，敢不奉诏。戏龙罗唯供御服，日衣一匹，岁不过三百有奇；今乃数倍，无益也。”诏奖其言，为减四之三。<br>
		<br>
		　　除直龙图阁，加集贤殿修撰，为使徙陕西，以显谟阁待制知秦州，转通议大夫。谍告夏人多筑堡栅，朝议出兵牵制，常言：“羌人生长射猎，今困于版筑，违所长，用所短，可以拱手待其弊，无烦有为也。”从之。<br>
		<br>
		　　镇秦六岁，察访方邵劾其越法货酒，借米曲于官而毁其历。狱具，责昭化军节度副使。数月，复其官。终右文殿修撰，年七十三。<br>
		<br>
		　　论曰：西汉之末，士大夫阿谀销懦，遂底于亡。东都诸贤以风节相尚，激成党祸。宋元佑类东都，崇、宣类西汉末世，盖忠鲠获罪，则相习容悦而已。君骄臣谄，此邦之所繇丧也。观沉铢诸人，徒徇时轩轾，不能为有亡，恶足以言士哉！<br>
		<br>
		　　叶祖洽，字敦礼，邵武人。熙宁初，策试进士，祖洽所对，专投合用事者，考官宋敏求、苏轼欲黜之，吕惠卿擢为第一。签书奉国军判官、判登闻检院，由国子丞知湖州，留为校书郎。<br>
		<br>
		　　元佑初，历职方、兵部员外郎，加集贤校理，进礼部郎中。给事中赵君锡论其对策讪及宗朝，祖洽自辨，事下从官定议。苏轼、刘分文言：“祖洽谓祖宗纪纲法度，因循苟简，愿朝廷与大臣合谋而新之。可以为议论乖谬，若谓之讪则不可。”于是但出提点淮西刑狱。<br>
		<br>
		　　绍圣中，入为左司郎中、起居郎、中书舍人、给事中。祖洽性狠愎，喜谀附，密言王于册立时有异论。哲宗曰：“宣仁圣烈，妇人之尧、舜也。其于社稷大计，圣意素定，朕已令作告命，明述此旨。”祖洽复言：“若以为无迹，则黄履、刘拯相继论之矣，愿稽合群情，决之独断。”遂追贬。又言：“司马光、吕公着获终牖下，恩礼隆缛；蔡确受遗定策，而贬死岭外，乞恤其孤。”其论率类此。林希荐祖洽，谓其最向正，帝言不可大用，乃已。坐举王回出知济州，徙洪州，以牟利黩货闻。<br>
		<br>
		　　祖洽与曾布厚，人目为“小训狐”。布用事，欲以吏部侍郎召，韩忠彦不可，白为宝文阁待制、知青州。未赴，布竟引为吏部。布罢，乃出知定州，且行，大言于上，至云：“当时蔡确稍失事几，王果遂奸谋，则神宗遂失正统，不知今日神器孰归。臣为朝廷宗社明确之功，正之罪，劝沮忠邪于千万年，以此报神宗足矣。”徽宗怒其躁妄，降集贤殿修撰、提举冲佑观，自是不复用。久之，知洪州，改亳州，加徽猷阁直学士。政和末，卒。<br>
		<br>
		　　时彦，字邦美，开封人。举进士第，签书颖昌判官，入为秘书省正字，累至集贤校理。绍圣中，迁右司员外郎。使辽失职，坐废，旋复校理，提点河东刑狱，蹇序辰使辽还，又坐前受赐增拜，隐不言，复停官。徽宗立，召为吏部员外郎，擢起居舍人，改太常少卿，以直龙图阁为河东转运使，加集贤殿修撰、知广州。未行，拜吏部侍郎，徙户部，为开封尹。异时都城苦多盗，捕得，则皆亡，卒吏惮于移问，往往略之。彦始请一以公凭为验，否则拘系之以俟报，坊邑少安，狱屡空。数月，迁工部尚书，进吏部，卒。<br>
		<br>
		　　霍端友，字仁仲，常州武进人。徽宗即位，策进士第一，授宣义郎。不阅月，擢秘书省校书郎，迁著作佐郎、起居郎、中书舍人，服金紫。故事唯服黑角带，帝顾见之，曰：“给事、舍人等尔，而服饰相绝如是。”始命犀带佩鱼。进给事中、大司成、礼部侍郎。端友言：“朝廷尊安，重内轻外。可令内外侍从更出迭入，以奉禁闼，殿大邦，俾天下之势如持衡，庶无首重尾轻之患。”疏入，即请补郡，乃以显谟阁待制知平江。改陈州，为政以宽闻，不立声威。陈地污下，久雨则积潦，时疏新河八百里，而去淮尚远，水不时泄。端友请益开二百里，彻于淮，自是水患遂去。内侍石焘传诏索瑞香花数十本，端友不可，疏罢之。复以礼部召，转吏部。官至通议大夫。卒，赠宣奉大夫。<br>
		<br>
		　　俞栗，字祗若，江宁人。崇宁四年，以上舍生赐进士第，签书镇南军判官。未赴，为辟雍博士、秘书省正字、吏部员外郎、起居舍人，兼定、嘉二王记室，擢中书舍人。居三月，进给事中、殿中侍御史。毛注建议罢增石炭场，栗驳其非。除显谟阁待制、知蔡州，明日复留。逾年，竟出为襄州。还，拜给事中，上言：“学校，三代之学也。然崇宁四年以前，议者以为是，五年，则非之；大观三年以前，议者以为是，四年，则非之。岂学校固若是哉？观望者无定说尔。必使士有成才，人无异论，事之不美者不出于学校，然后为得。”言颇见行。<br>
		<br>
		　　蔡京再相，憾向所用士多畔己，叶梦得言栗独否，遂拜御史中丞。陈士风六弊，又发户部尚书刘炳为举子时阴事。京方倚炳为腹心，戾其意，改栗翰林学士。迁兵部尚书，以枢密直学士知开德府。石公弼在襄州，以论衙前事谪言者，谓栗实倡之，罢，提举崇禧观。竟以毁绍圣法度，贬常州团练副使，安置太平州。行未至，复述古殿直学士、知江宁府，卒。<br>
		<br>
		　　蔡o，字文饶，开封人。崇宁五年，以诸生试策，揣蔡京且复用，即对曰：“熙、丰之德业，足以配天，不幸继之以元佑；绍圣之缵述，足以永赖，不幸继之以靖国。陛下两下求言之诏，冀以闻至言、收实用也。而见于元符之末者，方且幸时变而肆奸言，乘间隙而投异意，诋诬先烈不以为疑，动摇国是不以为惮。愿逆处其未至而绝其原。”于是擢为第一，以所对颁天下，甫解褐，即除秘书省正字，迁起居舍人。未几，为中书舍人。自布衣至侍从，才九月，前所未有也。<br>
		<br>
		　　旋进给事中。一意附蔡京，叙族属，尊为叔父。京命攸、修等出见，o亟云：“向者大误，公乃叔祖，此诸父行也。”遽列拜之。八宝赦恩，诏两省差择元佑党人，情轻者出籍。o不肯书，言者论其不能推广上恩，使岁久获罪之人得以洗濯。出知和州。明年，加显谟阁待制、知杭州。<br>
		<br>
		　　始，o未第时，以书谒陈，称其谏疏似陆贽，刚方似狄仁杰，明道似韩愈。及对策，所持论顿异，遂欲害以绝口。因其子正汇告蔡京不轨，执送京师。o复入为给事中，又与宰相何执中谋，使石治，几不免，事具《传》。御史毛注言：“陛下修善政以应天，斥大奸以定国，而o巧言惑众，造为衅端。”疏入不报。<br>
		<br>
		　　范柔中者，顷以上书入邪等，至是进阶。o言：“柔中尝毁神考，哲宗有弗共戴天之雠。自今春党人复官，士论骇愕，有致疑于绍述者。乞削其叙迁，昭示好恶。”从之。张商英作相，常安民与之书，激使为善。o弟莱剽其稿示o，即论之以摇商英。o迁翰林学士，坐妄议政事罢，提举洞霄宫。起知建宁府。<br>
		<br>
		　　方建神霄宫，o先一路奏办，下诏褒奖，召为学士承旨、礼部尚书。尝阴附权幸，事觉，徽宗令入对，将面诘之。逾月不奉诏，帝怒，命黜之。御史言：“o游太学，则挟诡计以钳诸生；居侍从，则抉私事以胁宰辅；处门下，则借国法以快私忿；为郡守，则妄尊大而蔑监司。召自金陵，偃然以丞辖自处，既升宗伯，乃怀不满之心。宜重置诸罚。”遂贬单州团练副使，房州安置。<br>
		<br>
		　　宣和中，复龙图阁直学士，再知杭州。为政喜怒徇情，任刑大惨。方腊乱后，西北戍卒代归，人得犒绢，o禁民与为市，乃下其直，强取之。卒怒，乘o夜饮客，纵火焚州治，须其出救，杀之。o知事势汹汹，逾垣走，仅得免。诏夺职罢归。明年，以徽猷阁待制卒。<br>
		<br>
		　　论曰：自太宗岁设大科，致多士，居首选者躐取华要，有不十年至宰相，亦多忠亮雅厚，为时名臣。治平更三岁之制，继以王安石改新法，士习始变。哲、徽绍述，尚王氏学，非是无以得高第。叶祖洽首迎合时相意，擢第一，自是靡然，士风大坏，得人亦衰，而上之恩秩亦薄矣。熙宁而后，讫于宣和，首选十八人，唯何栗、马涓与此五人有传，然时彦、端友龊龊，祖洽、俞栗、蔡o邪小人。繇王氏之学不正，害人心术，横溃烂漫，并邦家而覆之；如是其惨焉，此孟子所以必辩邪说、正人心也。 <br>
		<br>
		<hr><a href="http://www.my285.com/"><span style="font-size: 11.5pt">梦远书城(<font face="华文新魏">my285.com</font>)</span></a>
<center><a href="355.htm">下一页</a>&nbsp;
		<a href="index2.htm">回目录</a>&nbsp; <a href="http://www.my285.com/">回首页</a></center></td></tr>
</table></div>


<div align="center">
<script src="http://www.my285.com/41tf/gdx.js"></script>
<script src="http://www.my285.com/41tf/wd.js"></script></div>


<center><script src="../../../41tf/WB.js"></script></center>
<script src="../../../41tf/wdp.js"></script>
<script src="../../../41tf/wdt.js"></script>
<div style='display:"none"'><script src="../../../41tf/tj.js"></script></div>

</body>


<!-- Mirrored from www.my285.com/shishu/songshi/2/354.htm by HTTrack Website Copier/3.x [XR&CO'2007], Thu, 21 Mar 2013 05:40:42 GMT -->
</html>
